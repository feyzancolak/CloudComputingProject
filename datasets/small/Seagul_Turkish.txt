DÜNYA KLASİKLERİ DİZİSİ: 21


                                              MARTI
                                                &
                                          VİŞNE BAHÇESİ




Yayına hazırlayan: Egemen Berköz
Dizgi: Yenigün Haber Ajansı Basın ve Yayıncılık A.Ş.
Baskı: Çağdaş Matbaacılık Yayıncılık Ltd. Şti.
Kasım 1998

Ataol Behramoğlu tarafından Rusça'dan çevrilmiştir.

Cumhuriyetimizin 75. yılı coşkusuyla...

Hümanizma ruhunu anlama ve duymada ilk aşama, insan varlığının en somut anlatımı olan sanat
yapıtlarının benimsenmesidir. Sanat dalları içinde edebiyat, bu anlatımın düşünce öğeleri en zengin
olanıdır. Bunun içindir ki bir ulusun, diğer ulusların edebiyatlarını kendi dilinde, daha doğrusu kendi
düşüncesinde yinelemesi; zekâ ve anlama gücünü o yapıtlar oranında artırması, canlandırması ve
yeniden yaratması demektir. İşte çeviri etkinliğini, biz, bu bakımdan önemli ve uygarlık davamız için
etkili saymaktayız. Zekâsının her yüzünü bu türlü yapıtların her türlüsüne döndürebilmiş uluslarda
düşüncenin en silinmez aracı olan yazı ve onun mimarisi demek olan edebiyatın, bütün kitlenin
ruhuna kadar işleyen ve sinen bir etkisi vardır. Bu etkinin birey ve toplum üzerinde aynı olması,
zamanda ve mekânda bütün sınırları delip aşacak bir sağlamlık ve yaygınlığı gösterir. Hangi ulusun
kitaplığı bu yönde zenginse o ulus, uygarlık dünyasında daha yüksek bir düşünce düzeyinde
demektir. Bu bakımdan çeviri etkinliğini sistemli ve dikkatli bir biçimde yönetmek, onun
genişlemesine, ilerlemesine hizmet etmektir. Bu yolda bilgi ve emeklerini esirgemeyen Türk
aydınlarıa şükran duyuyorum. Onların çabalarıyla beş yıl içinde, hiç değilse, devlet eliyle yüz ciltlik,
özel girişimlerin çabası ve yine devletin yardımıyla, onun dört beş katı büyük olmak üzere zengin bir
çeviri kitaplığımız olacaktır. Özellikle Türk dilinin bu emeklerden elde edeceği büyük yararı
düşünüp de şimdiden çeviri etkinliğine yakın ilgi ve sevgi duymamak, hiçbir Türk okurunun elinde
değildir. 23 Haziran 1941.
Milli Eğitim Bakanı
Hasan Âli Yücel
SUNUŞ

Cumhuriyet'le başlayan Türk Aydınlanma Devrimi'nde, dünya klasiklerinin Hasan Âli Yücel
öncülüğünde dilimize çevrilmesinin, kuşkusuz önemli payı vardır.
Cumhuriyet gazetesi olarak, Cumhuriyetimizin 75. yılında, bu etkinliği yineleyerek, Türk okuruna
bir "Aydınlanma Kitaplığı'' kazandırmak istedik.
Bu çerçevede, 1940'lı yıllardan başlayarak Milli Eğitim Bakanlığı'nca yayınlanan dünya klasiklerinin
en önemlilerini yayınlıyoruz.
Cumhuriyet



OYUN YAZARI OLARAK ANTON ÇEHOV

"Her şey basit olmalıdır... Tümüyle basit... Teatral olmamaktır esas olan.."
A. Çehov

Biyografik Notlar: Anton Çehov 1860 yılında Rusya'nın bir taşra kenti olan Taganrog'da doğdu.
Babası bakkaldı. Çocukluk ve ilk gençlik yılları taşra Rusyası'nın tekdüze, sıkıcı ortamında geçti. Sert
mizaçlı fakat sanata düşkün bir adam olan babasının isteğiyle iki ağabeyisiyle birlikte pazar günleri
kilise çocuk korosunda ilahiler söylemesi sanatla ilk tanışıklığı sayılabilir. Ortaöğrenim döneminde
okul gazetesinde yazıları yayımlanıyordu. Babasız adını taşıyan bir de oyun yazdı bu sırada. Ailesi
ekonomik nedenlerle Moskova'ya taşındıktan sonra da öğrenimini sürdürmek için daha bir süre tek
başına Taganrog'da yaşadı, 1879 yılında liseyi bitirdi ve Moskova'ya ailesinin yanına giderek Moskova
Üniversitesi Tıp Fakültesi'ne yazıldı. Bir mağazada küçük bir iş bulan babasının kazancı ailenin
geçimine yetmiyordu. Anton Çehov sırf ailesinin geçimine katkıda bulunabilmek amacıyla haftalık
bir mizah dergisinde yayımlanan skeçler, kısa hikâyeler yazdı bu dönemde ve oldukça başarı kazandı.
Ancak geleceğin büyük yazarının yazarlık işini bir meslek olarak ciddiye alması çok daha sonradır.
Tıp Fakültesini bitirdikten sonra da hekimliği birincil meslek saymış, yazarlığını uzun süre ikincil bir
iş olarak düşünmüştür.
Anton Çehov ''vodvil'' diye adlandırdığı birer perdelik oyunlarıyla dörder perdelik oyunlarından ilk
ikisi olan İvanov ve Orman Cini'ni 1887-1890 yılları arasında yazdı. Vodvilleri taşra tiyatrolarında
büyük başarı kazandı ve genç yazara önemli gelir sağladı. Bir Moskova tiyatrosunda sahnelenen
İvanov da başarı kazandı. Ancak yine bir Moskova tiyatrosunda sahnelenen Orman Cini aynı başarıyı
sağlayamadı. Bunun üzerine Çehov oyun yazmaya uzunca bir süre ara verdi. Ancak 1895 yılında
Martı üzerinde çalışmaya koyuldu. Oyun 1896 yılında Petersburg'da sahnelendi, fakat ne yorumcu ve
oyuncular, ne de seyirci tarafından anlaşılabildi. Bu ikinci başarısızlık üzerine umutsuzluğa kapılan
Çehov, bir yurtdışı yolculuğuna çıktı. Ciğerlerinden rahatsızlığının ilk belirtileri de bu döneme
rastlar. Rusya'ya 1898 yılında döndü. Moskova Sanat Tiyatrosu da bu sırada kurulmuştu. Tiyatronun
kurucuları Nemiroviç-Dançenko ve Stanislavski de tıpkı Çehov gibi geleneksel dram sanatı
anlayışına, yıldız oyunculuk sistemine karşı çıkıyorlar; tiyatroda doğallığı, içtenliği, toplu oyunculuk
anlayışını savunuyorlardı. Martı'nın Moskova Sanat Tiyatrosu'nca sahnelenmesi ve kazandığı
olağanüstü büyük başarı, Çehov'un oyun yazarlığında ve Rus tiyatrosunda bir dönüm noktası
olmuştur.
Hastalığı ilerleyen yazar, Kırım'da (Yalta) bir yazlık satın alarak ömrünün geri kalan yıllarını burada
geçirecektir. 1897 yılında yayımlanan toplu oyunları arasında Orman Cini'nin yeni yazımı olan Vanya
Dayı da bulunmaktaydı. Bu oyun 1899'da sahnelendi ve yine başarı kazandı. Ancak Martı'nın
olağanüstü başarısı gibi değildi bu. Gerçekte, Çehov'un yenilikçi oyun yazarlığının ve Moskova Sanat
Tiyatrosu'yla gelen yeni tiyatro anlayışının geleneksel tiyatro kalıplarına koşullanmış seyirci
tarafından anlaşılıp benimsenmesi kolay olmamıştır. Vanya Dayı'yı 1901 yılında yine ölçülü bir başarı
kazanan Üç Kızkardeş'in sahnelenişi izledi. Çehov aynı yıl Moskova Sanat Tiyatrosu'nun ünlü
aktristi Olga Knipper'le evlendi ve Vişne Bahçesi üzerinde çalışmaya koyuldu. Bu oyun üzerinde
çalışması birkaç yıl sürdü. Moskova Sanat Tiyatrosu'nda ilk gösterimi Çehov'un doğum günü olan 17
Ocak 1904 tarihinde yapıldı. Gösteri olağanüstü büyük bir başarı kazandı. Anton Çehov, birkaç ay
sonra 2 Temmuz 1904'te tedavi olmak için gittiği Badenweiler'de (Almanya) öldü.
Oyunlarında Tip ve Tema Özellikleri: Çehov'un oyunlarında konular, temalar ve tipler 1880-1900
yılları, yani geçiş dönemi Rusyası'nın toplumsal çalkantılar ortamıyla birlikte düşünülmelidir.
Değerlerin, toplumsal ilişkilerin altüst olduğu, toplumsal katmanlar ve kuşaklar arasında
uçurumların açıldığı bir dönemdir bu. Onun oyunlarında geçiş dönemi Rus toplumunun çeşitli
toplumsal çevrelerinden ve çeşitli kuşaklardan tipler görürüz. Bunlar arasındaki uzlaşmaz çatışkıları,
kapatılması olanaksız uzaklıkları izleriz. Dramatik kurgunun belkemiğini de bir öykü değil, bu
çatışkıların ve uzlaşmazlıkların gerilimi oluşturur. Kişilerini toplumsal ortama, çevreye bağlı olarak
göstermekle birlikte, yalınkat bir ilişki değildir bu. Nitekim İvanov'da, İvanov'un genç idealist doktor
Livov'a söylediği sözler Çehov'un bir yazar olarak insana yaklaşımını da yansıtmaktadır; ''İnsan işte
bu kadar kolay ve anlaşılır bir makine... Öyle mi? Hayır doktor! İnsanların ilk bakışta, ya da bir iki
belirtiye bakarak birbirleri üzerine yargı vermelerini sağlayacak kadar çok sayıda çark, vida ve supap
yok hiçbirimizde...''
Hemen hemen tüm oyunlarında yinelenen başlıca tipler, toplumsal çevrenin yok ettiği aydınlardır.
İvanov, oyundaki bir tiradında şöyle der: ''Daha bir yıl öncesine kadar sağlıklı, güçlü, dinç, çalışkan ve
ateşli bir adamdım... İnançlarım vardı... Ama şimdi yoruldum, inançlarım yok oldu...'' Bir başka yerde
de şunları söyler: ''Ben şerefli bir adam mıyım, yoksa bir alçak mı? Sağlıklı bir adam mıyım, yoksa bir
psikopat mı? Kimim ben, niçin yaşıyorum, amacım ne?..''
Yine İvanov'da, Çehov'un Rus taşra yaşamına, en değerli insanları yok eden, yozlaştıran bu toplumsal
çevreye hemen hemen tüm oyunlarında yönelttiği ağır eleştiriyi, İvanov'un sevgilisi Şaşa'nın ağzından
işitiriz: ''Niçin, niçin böyle saçma sapan konuşuyorlar? Ah, can sıkıcı bütün bunlar, can sıkıcı...
Baylar, sabrınıza gerçekten şaşıyorum! Böyle oturup durmaktan hiç mi sıkılmıyorsunuz? Can
sıkıntısından neredeyse hava pelteleşti... Ömrünüzde bir kere, alay için, gücünüzü toplayın da,
keskin, parlak bir şey söyleyin! Varsın küstahlık, hatta bayağılık olsun bu; ama eğlendirici, yeni bir
şey gibi görünsün...''
İvanov'daki idealist genç doktor Livov, Orman Cini'nde doktor Hruşçov tipiyle yinelenir... Fakat
aynı kişi Vanya Dayı'da orta yaşlı, yorgun, bezgin doktor Astrov olarak çıkar karşımıza... Vanya
Dayı'nın İvanov'u ise Voynitski'dir... Doktor Astrov şöyle der Voynitski'ye (Vanya Dayı'ya: ''Tüm bu
bölgede aklı başında, aydın, dürüst iki kişi vardı sadece: Sen ve ben. Fakat on yıl içinde günlük
yaşamın tekdüzeliği, bu iğrenç hayat, içine çekip yuttu bizi, çürümüş buharlarıyla kanımızı
zehirledi...'' Bu çevre eleştirisi Astrov'un Sonya'ya söylediklerinde daha da belirgin ve açıktır: ''...bizim
bu taşralı, Rus, yerli yaşamımıza dayanamıyorum; tüm benliğimle nefret ediyorum ondan...'' Ve daha
sonra bu eleştiri, toplumun öteki katmanlarına doğru genişler. Yine Astrov'un sözleriyle: ''Köylüler
çok tekdüze, gelişmemişler, pislik içinde yüzüyorlar. Aydınlarla da iyi geçinmek çok güç. Yoruyorlar
insanı. Bütün o sevimli tanıdıklarımız çok sığ düşünüyorlar. Duyguları çok yüzeysel, burunlarından
ötesini gördükleri yok; tek sözcükle aptal hepsi. Kafa yetenekleri biraz daha gelişmiş olanlarsa
düpedüz isterikler, iç gözlem ve abes beyin etkinlikleriyle çürümüşler...''
Martı'daki Dorn ve Sorin Vanya Dayı'nın Astrov ve Voynitski'sinin daha ileri yaşları gibidir...
Sorin'in ''yaşamadım ben'' sözü, tüm bu yitik aydınların ortak çığlığıdır. Üç Kızkardeş'in Andrey'i
taşranın yok ettiği aydın tipinin bir başka çeşitlemesidir. Aynı oyunun ayyaş doktoru Çebutikin ise
Livov, Hruşçov, Astrov ve Dorn'un varacağı sondur...
Çehov'un taşra çiftliklerinde (yurtluklarda) geçen öteki oyunlarından farklı olarak Üç Kızkardeş'in
ortamı küçük bir taşra kentidir. Yaşanan hayatın, toplumsal çevrenin, boğucu taşranın eleştirisi bu
oyunda doruktadır. Oyundaki yitik aydınlardan Andrey şöyle der: ''Moskova'da bir restoranın
muazzam büyüklükteki salonunda oturursun, kimse tanımaz seni ve sen kimseyi tanımazsın, ama
yine de yabancı hissetmezsin kendini. Burada ise herkesi tanırsın, herkes seni tanır; yine de
yabancısındır, yabancı... Yabancı ve yalnız...'' Bu taşra ortamında, bilginin, öğrenilen şeylerin de bir
anlamı yoktur. Üç Kızkardeş'te İrina'nın, bildiği yabancı dili, İtalyanca'yı unutmaya başladığını fark
ettiğinde kapıldığı panik, Çehov'un oyunlarında acıma duygusu ve ironinin bir arada olduğu en
etkileyici sahnelerden biridir... Bir Rus taşra kentinde İtalyanca ''pencere'' ya da ''tavan'' sözcüğünü
öğrenmiş olmanın anlamsızlığı, boşu boşuna geçip giden hayatın simgesi gibidir...
Çehov'un oyunlarında taşra boğuntusuyla birlikte işlenen başlıca temalardan biri de gelecek
umududur. Orman Cini'nde Hruşçov ve Vanya Dayı'da onun daha işlenmiş, geliştirilmiş bir kimlikle
yinelenmesi olan Astrov, umutlarını insanlığın geleceğine, gelecek kuşaklara bağlamış aydınlardır. Bir
orman yetiştirirken, kendi elleriyle diktikleri bir fidanlığın yanından geçerken, ''geleceğin biraz da
kendi ellerinde olduğunun'' bilincini taşırlar. Fakat Çehov'un oyunları içinde gelecekten, gelecek
umudundan en çok söz edileni de yine Üç Kızkardeş'tir. Andrey şöyle der bir yerde: ''Yaşadığımız şu
hayat iğrenç, ama buna karşılık geleceği düşündüğümde içim öyle rahatlıyor, her şey öyle kolay, öyle
engin görünüyor ki: Uzakta bir ışık parlıyor sanki ve özgürlüğü görüyorum. Kendimin ve
çocuklarımın başı boşluktan, kvas içmekten, lahanalı kaz yemekten, öğle sonrası uykusundan,
aşağılık asalaklıktan nasıl kurtulacağımızı görüyorum...'' Oyundaki yitik aydınlardan bir başkası,
Verşinin şöyle der: ''Belki de şimdiki hayatımız, böylesine, uzlaştığımız bu hayat, gün gelecek, tuhaf,
biçimsiz, budalaca, kirli ve hatta günahkâr bir hayat olarak görünecek bize...'' Yine Verşinin, bir
başka yerde şunları söyler: ''Nasıl anlatmalı size? Bana öyle geliyor ki dünyada her şey azar azar
değişmek zorundadır ve bizim gözlerimizin önünde değişmektedir de. İki yüz, üç yüz, çok çok bin
yıl sonra, -iş sürede değil- yeni, mutlu bir yaşam gelecek. Bizler bu yaşama katılamayacağız kuşkusuz.
Fakat daha şimdiden onun için yaşamakta, çalışmakta, peki haydi, acı çekmekte, yaratmaktayız onu...
Ve varlığımızın anlamı ve hatta mutluluğumuz sadece bundadır...''
Üç Kızkardeş'in etkileyici bitiş sahnesinde, Moskova'ya gitme umudunun artık bütün bütüne yok
olduğu anlaşıldığında, Olga, kızkardeşlerini (Mâşa ve İrina'yı) kucaklayarak şöyle der: ''Oh Tanrım!
Zaman geçecek, sonsuzca geçip gideceğiz bizler de; unutacaklar bizi, yüzlerimizi unutacaklar,
seslerimizi, kaç kişi olduğumuzu; fakat acılarımız bizden sonra yaşayanlar için sevince dönüşecek,
mutluluk ve esenlik gelecek dünyaya ve iyi sözlerle anacaklar bizi, şimdi yaşamakta olanları
kutsayacaklar...'' Aynı sahnede İrina şunları söyler: ''Gün gelecek, bütün bunların, bu acıların
nedenini öğrenecek herkes, hiçbir şey gizli kalmayacak, fakat yaşamak gerek şimdi... çalışmak gerek,
sadece çalışmak...''
Böylece Çehov'un oyunlarındaki bir başka ana temaya; ''çalışmak'', ''özveri'' ''sabır'' temalarına gelmiş
oluyoruz... Henüz bir ortaokul öğrencisiyken, kardeşlerinden birine yazdığı mektupta Anton Çehov,
''adaleti, inceliği, insanlar arasında saygı ve sevecenliği, vicdan hesaplaşmasını ve iç tutarlılığı'' ve
bunların yanı sıra da çalışkanlık ve özveriyi ne kadar önemsediğini anlatmıştı... Oyun yazarı olarak
kahramanlarına karşı ne kadar yansız olmaya çalışırsa çalışsın, onun yine de en çok sevecenlikle
yaklaştığı tipler, bu erdemlerin savunucularıdır. Üç Kızkardeş'in bitiş sahnesinde İrina'nın
söyledikleri, Vanya Dayı'nın yine bitiş sahnesinde Sonya'nın söylediklerinin hemen hemen aynısıdır...
Bu sahnede Sonya'nın ''...sabredeceğiz, yaşayacağız, çalışacağız...'' sözleri acılara katlanmanın anlatımı
olduğu kadar, geleceğe dönük bir umut çığlığıdır da... Yine Üç Kızkardeş'in bir başka sahnesinde
İrina şöyle diyor doktor Çebutikin'e: ''Bu sabah uyandım, kalktım, yüzümü yıkadım ve ansızın öyle
geldi ki bana, bu dünyada her şeyin anlamı açık benim için! Ve nasıl yaşamam gerektiğini
biliyorum. ...İnsan kim olursa olsun, emek harcamalı, ter dökmelidir; ve yaşamın anlamı, amacı,
mutluluğu ve coşkusu sadece bundadır...'' Yine İrina bir başka yerde şunları söylüyor: ''Çalışmak
gerekir, çalışmak. Emeğin ne olduğunu bilmediğimiz için mutsuzuz böyle, yaşam böylesine karanlık
görünüyor bize. Bizler çalışmayı hor gören insanlardan doğduk.'' Martı'nın sonlarına doğru Nina'nın
söyledikleri de bu doğrultudadır: ''Asıl olan şan değil, parıltı değil, benim hayal ettiğim şeyler değil,
sabretme becerisidir... Haçını taşımayı becer ve inan...'' Bu sözlerde bir dindarlık eğilimi de
sezilmektedir. Üç Kızkardeş'te Verşinin bir kez daha vurguluyor bu kavramları: ''Bizler için
mutluluğun olmadığını, olamayacağını size kanıtlamayı ne kadar isterdim... Biz sadece çalışmak,
çalışmak zorundayız... Mutluluk ise bizden çok sonra gelecek olan çocuklarımızın kısmetidir.''
Olumlu özellikler taşıyan bu genç tiplerine (İvanov'da Saşa; Vanya Dayı'da Sonya; Üç Kızkardeş'te
İrina; Vişne Bahçesi'nde Varya ve Anya...) karşı, bir kuşak öncenin aristokrat kökenli kadınları
tembel ve uyumsuzdurlar. Mutsuzdurlar ve bunun nedeninden de habersizdirler. Tek başlarına var
olamazlar. Hep bir erkeğe dayanma gereksinimi duymaktadırlar ve yaşamları mutsuzluk içinde
sürüp gidecektir. İvanov'da Anna Petrovna, Martı'da İrina Arkadina, Vanya Dayı'da Yelena
Andreyevna, Vişne Bahçesi'nde Lubov Andreyevna, hep bu güzel, alımlı ama mutsuz, dayanıksız,
tek başlarına var olamayan aristokrat kökenli kadın tipleridir... Onların yanı sıra, toplumsal tabanları
kaymış, aristokratlar, (İvanov'da Şabyelski, Martı'da Sorin, Vişne Bahçesi'nde Gayev); taşra
feodalizminin gülünç gogoliyen tipleri (İvanov'da Lebedev, Z. Savişna, Vanya Dayı'da Telyegin,
Vişne Bahçesi'nde Simeonov Pişçik); ezik, gülünç bürokratlar (Martı'da Medvedenko, Üç
Kızkardeş'te Kuligin, Vişne Bahçesi'nde Yepihodov); eski ve yeni kuşaktan uşaklar, hizmetkârlar
(Vanya Dayı'da Marina, Vişne Bahçesi'nde Yâşa, Dunyaşa, Firs vb...) Çehov'un oyunlarının zengin
toplumsal ve psikolojik örgüsü içinde yerlerini alırlar... Vişne Bahçesi'nde eski köle, yeni zengin
Lopahin'in söyledikleri, yitik aydınlarla birlikte bütün bu toplumsal çevreleri ve insanları da kapsıyor
sayılabilir: ''Şu Rusya'da ne için var oldukları belirsiz ne kadar çok insan olduğunu bilir misin?'' ve
yine Vişne Bahçesi'nin o etkileyici sahnesindeki ''Yoldan Geçen'' tüm bu yıpranmış, yozlaşmış,
çökmüş insanlara ve toplumsal ilişkilere karşı yükselmekte olan müthiş bir tehdidin simgesi gibidir...
Oyunlarında Yapı ve Biçim Özellikleri: Çehov daha İvanov'u yazdığı sırada, ''hayatı ve insanları
ayaklıklar takmışken göründükleri gibi değil, oldukları gibi göstermek'' gerektiğini düşünüyordu. Bir
oyun öyle ''yazılmalı ki, insanlar gelsinler gitsinler, yemek yesinler, havadan sudan konuşsunlar, kâğıt
oynasınlar. Yaşam nasılsa öyle olmalıdır; karmaşık ve aynı zamanda basit... Fakat bütün bu olaylar
sırasında da mutlulukları yaratılmakta ya da hayatları paramparça olmaktadır...'' Yazarın bu sözleri,
onun oyunlarındaki yapı ve biçim özelliklerini kavramada da en iyi anahtar niteliğindedir. İvanov
melodram öğeleri taşıyordu henüz. Orman Cini eleştirmenlerce ''ilginç olmayan bir yaşam parçasını
sahneye getirmekle'' eleştirilmişti. Fakat her iki oyunda da Çehov'un kendi tanımlamasıyla,
geleneksel dramın ''kahraman''ları yoktur. Martı'yı ''dramatik sanatın tüm kurallarına karşı'' yazdığını
söylüyordu. Vanya Dayı ise Çehov'un yenilikçi oyun yazarlığının katıksız bir ürünü, bir başyapıttır.
Vanya Dayı'dan başlayarak olgunluk dönemi oyunlarında dramatik durumlardan özenle kaçınmıştır.
Nitekim Voynitski'nin cinayet işleme girişimi birden komediye dönüşür. İntihar tasarısı da ciddi
olmaktan uzaktır. Üç Kızkardeş'te İrina'nın bildiği yabancı dili unuttuğunu fark ettiğinde gösterdiği
tepki hüzün verici olduğu kadar gülünç ve ironiktir de... Vişne Bahçesi'nde Firs'in kapalı evde
unutuluşu yine acı olduğu kadar gülünç ve ironiktir. Buna karşılık Vişne Bahçesi'nin son sahnesinde
Gayev ve Lubov Andreyevna'nın artık bir daha dönmeyecekleri evlerinde yalnız kaldıkları kısa an,
insanca bir duygululuğun varabileceği en yüksek noktadır... Gülünçlük ve hüzün, humor ve sıkıntı,
umut ve düşkırıklığı, duygu ve ironi, tıpkı yaşamda olduğu gibi yan yana ve bazen aynı cümlenin
içinde birliktedir... Yaşam üstüne en çarpıcı gözlem ve en duygulu sözlerle en kaba, basit söz ve
imalar bir aradadır bu oyunlarda... Klişe olaylar ve durumlardan bilinçli olarak uzak durulmuştur.
Her şey çok olağandır. Günlük yaşamın ayrıntıları, sıradan bir söz, bir olay, kaybolan ve sonra
bulunan bir çift galoş, rüzgârlarda çarpan bir pencere, can alıcı önemde şeyler konuşulmaktayken
tavukların yemlenmesi vb... öykünün akışıyla işlevsel ilgisi olmayan bu olgular birden olay örgüsüne
giriverir... Ama gerçeklik duygusunu güçlendiren de, görünüşte işlevsel olmayan bu küçük olgular,
ayrıntılardır... Bunlar oyunlara yaşamsal bir canlılık, olağanlık, hayatın atan nabzını, ritmini
kazandırmışlardır... Çehov'un oyunları sahnelenirken bu incelikler gözetilmeli, gülünçlük ve
duygululuğun, hüzün verici ve ironik olanın, abartısız, ölçülü dengesi kurulabilmelidir. Kişiler değil,
kişiler arasındaki ilişkilerin anlamı, entrika değil yaşanılan vurgulanabilmelidir. Ve Çehov'un,
Martı'nın oyuncularına söylediği gibi, ''Her şey basit olmalıdır... tümüyle basit... teatral olmamaktır
esas olan...''

Ataol Behramoğlu
Aralık 1982
MARTI
(Oyun, 4 perde)

KİŞİLER

İRİNA NİKOLAYEVNA ARKADİNA (Kocasının soyadıyla REPLEVA) Aktrist.
KONSTANTİN GAVRİLOVİÇ TREPLEV, Oğlu, bir genç.
PYOTR NİKOLAYEVİÇ SORİN, İrina Nikolayevna'nın ağabeyi.
NİNA MİHAYLOVNA ZAREÇNAYA, Zengin bir çiftlik sahibinin genç kızı.
İLYA AFANASYEVİÇ ŞAMRAYEV, Emekli üsteğmen, Sorin çiftliğinin kâhyası.
POLİNA ANDREYEVNA, İlya Afanasyeviç'in karısı.
MÂŞA, Şamrayevlerin genç kızları.
BORİS ALEKSEYEVİÇ TRİGORİN, Yazar.
YEVGENİ SERGEYEVİÇ DORN, Doktor.
SEMYON SEMYONOVİÇ MEDVEDENKO, Öğretmen.
YAKOV, İşçi.
AŞÇI
HİZMETÇİ KIZ

Olay, Sorin çiftliğinde geçer. Üçüncü ve dördüncü perdeler arasında iki yıllık bir zaman vardır.



BİRİNCİ PERDE

Sorin'in çiftliğinde bahçenin bir bölümü. İki yanı ağaçlı geniş bir yol gerideki göle doğru uzanır. Bir
amatör tiyatro gösterisi için yapıldığı belli derme çatma bir sahne gölün görünmesine engel
olmaktadır. Sahnenin sağında, solunda fundalıklar. Bir kaç iskemle ve küçük masa.
Güneş az önce batmıştır. Amatör tiyatro gösterisi için hazırlanmış sahnenin inik perdesinin arkasında
Yakov ve öteki işçiler çalışmakta, çekiç ve öksürük sesleri işitilmektedir. Parkta bir gezintiden dönen
Mâşa ile Medvedenko soldan gelirler.

MEDVEDENKO - Neden hep karalar giyersiniz siz?
MÂŞA -Hayatımın yasını tutuyorum. Mutsuzum.
MEDVEDENKO - Neden ama? (Düşünceli.) Aklım ermiyor. Sağlığınız yerinde. Babanız zengin
değil ama, durumu hiç de kötü sayılmaz. Bir de beni düşünün. Ayda topu topu yirmi üç ruble
geçiyor elime, emeklilik kesintisi de caba, ama yine de yas tuttuğum yok.
(Otururlar.)
MÂŞA - Para... Ne önemi var paranın! İnsan yoksulken de mutlu olabilir.
MEDVEDENKO - Evet, teoride öyle... Ama işin pratiğinde nasıl oluyor bakın: Ben, annem, iki kız,
bir de erkek kardeşim topu topu yirmi üç rubleyle geçinmek zorundayız. İnsan dediğin yiyip içer,
öyle değil mi? Sonra çay, şeker? Tütün? Çık bakalım işin içinden, çıkabilirsen...
MÂŞA (İç sahneye bakarak.) - Gösterinin başlamasına az kaldı.
MEDVEDENKO - Evet. Zareçnaya oynayacak. Oyunun yazarı ise konstantin Gavriloviç. Birbirine
âşıklar ve bugün gönülleri tek ve aynı sanatsal görüntüyü yaratmak arzusunda kaynaşacak. Bizim
gönüllerimizde ise ortak dokunma noktaları yok. Oysa seviyorum sizi Mâşa. Hasretimden evde
duramıyorum. Her gün altı verst yaya olarak buraya geliyor, aynı yolu yine yaya olarak gerisin geri
dönüyorum da, soğuk bir umursamazlıktan başka bir şey göremiyorum sizde. Evet, anlıyorum tabii.
Züğürdün tekiyim, elime bakan koca bir aile var... Kendi karnını doyurmaktan aciz birinin ardından
niye gitmeli ki...
MÂŞA - Saçma. (Enfiye çeker.) Aşkınız duygulandırıyor beni ama, karşılık veremiyorum, hepsi bu.
(Tabakayı uzatır.) Buyurmaz mısınız?
MEDVEDENKO - İstemem.
(Sessizlik.)
 MÂŞA - Ne boğucu hava. Bu gece sanırım fırtına patlar. Siz ya felsefe yapıyor ya da yoksulluktan
dem vuruyorsunuz. Size göre yoksulluktan daha büyük mutsuzluk olamaz. Ama bence paçavralar
içinde dolanıp da bir dilim ekmeğe muhtaç olmaktan çok daha beter şeyler vardır... Fakat, sizin
anlayacağınız bir şey değil bu...
(Sağdan Sorin ve Treplev girerler.)
SORİN - (Bastonuna dayanarak.) Şu köy hayatı bir türlü sinmedi içime oğlum. Alışamayacağım
buralara, belli bir şey bu. Dün saat onda kafayı vurup yattığımda, ya da bu sabah dokuzda
kalktığımda hep aynı duygu vardı içimde: Sanki çok uzun süren bir uyku yüzünden beynim kafa
tasıma yapışmış da falan filan... (Güler.) Öğle yemeğinden sonra da elimde olmaksızın yatıp uyudum
yine, ama kafamın içi kazan gibi, vesselam...
TREPLEV - Doğru. Kentte oturmalısın sen dayı. (Mâşa ile Medvedenko'yu görerek.) Hey, ne işiniz
var burada sizin? Başladığı zaman çağırırlar. Ama şimdi gidin lütfen.
SORİN - (Mâşa'ya.) Marya İlyiniçna, ne olur babanıza söyleyin de çözdürsün şu köpeği. Uluyup
duruyor. Kızkardeşim dün de gözünü kırpmadı sabaha kadar.
MÂŞA - Babamla kendiniz konuşursunuz. Benim işim değil. Beni mazur görün lütfen.
(Medvedenko'ya.) Gidelim!
MEDVEDENKO - (Treplev'e.) Başladığı zaman haberimiz olacak, değil mi?
(Mâşa ve Medvedenko çıkarlar.)
SORİN - Demek, it bütün gece uluyacak yine... Şu köyde hiçbir zaman gönlümce yaşayamadım gitti.
Bir ay izin alıp geldiğim olurdu, hani dinlenirim filan diye. Ama buradaki saçmalıklarla canımdan
bezer, daha ilk günden kaçıp gitmek isterdim. (Güler.) Her zaman zevk duyardım buradan
ayrılırken... Gel gör ki, emekli oldum, gidecek yerim yok, vesselam... İster istemez, buradayım...
YAKOV - (Treplev'e.) Biz göle yıkanmaya gidiyoruz Konstantin Gavriliç.
TREPLEV - Olur. Ama on dakika sonra yerinizde olun. (Saatine bakar.) Neredeyse başlıyoruz.
YAKOV - Başüstüne. (Çıkar.)
TREPLEV - (İç sahneye göz atarak.) - İşte sana en âlâsından tiyatro! Perde, birinci kulis, sonra
ikincisi, sonra da açık alan. Dekor yok. Doğrudan doğruya gölü ve ufku görüyoruz. Perde tam tamına
sekiz buçukta, ay doğarken açılacak.
SORİN - Harika.
TREPLEV - Tabii Zareçnaya gecikirse tüm etki yok olur. Gelmesi de gerek artık. Babasıyla üvey
annesi baskı altında tutuyorlar kızı, evden çıkması hapishaneden kaçmak kadar güç. (Dayısının
boyunbağını düzeltir.) Tıraş olman gerekmez miydi, saçın sakalın birbirine karışmış...
SORİN - (Sakalını tarayarak.) Hayatımın trajedisidir bu. Gençliğimde de böyleydi dış görünüşüm,
sanki zil zurna sarhoşmuşum gibi filan. Kadınlar hiçbir zaman sevmediler beni. (Oturur.)
Kızkardeşimin keyfi neden bozuk bu gün?
TREPLEV - Neden mi? Canı sıkılıyor. (Sorin'in yanına oturur.) Kıskanıyor. Oyunda kendisi değil de
Zareçnaya oynayacak diye, bana da, gösteriye de, oyunuma da karşı. Tek satırını bilmeden, nefret
ediyor oyunumdan.
SORİN - (Güler.) Yok canım, nereden çıkarıyorsun...
TREPLEV - Şu küçücük sahnede kendisi değil de Zareçnaya başarı kazanacak diye canı şimdiden
sıkılmaya başladı bile. (Saatine bakar.) Psikolojik bir garabet örneğidir annem. Yeteneğinden hiç
kuşku yok, akıllı bir kadındır: Kitap okurken gözyaşı dökebilir, Nekrasov'un tüm şiirlerini bir çırpıda
ezbere okuyuverir sana, biri hasta oldu mu melek gibi titrer üstüne, ama bir başka aktristi övmeye
gör yanında! Dünyayı başına yıkar alimallah! Sadece onu övmek, onun hakkında yazmak, ''La dame
aux camelias'' ya da ''Hayatın Tütsüleri'' oyunlarındaki olağanüstü oyununa hayran kalmak
zorundasındır. Tabii, burada, köyde bu afyondan yoksun kaldığı için canı sıkılıyor, öfkeleniyor,
hepimiz düşman görünüyoruz gözüne, kabahatliyiz. Sonra boş inançları vardır; yan yana üç mumun
yakılmasından, on üç sayısından korkar. Üstelik de cimridir. Odesa'da, bankada yetmiş bin rublesi
olduğunu pekâlâ biliyorum. Ama ödünç para iste de göreyim, ağlayıp sızlanmaya başlar.
SORİN - Annemin oyunundan hoşlanmadığını takmışsın aklına, huysuzlanıp duruyorsun. Telaşa
gerek yok, annen tapıyor sana.
TREPLEV - (Bir çiçeğin yapraklarını kopararak.) Seviyor, sevmiyor, seviyor, sevmiyor, seviyor,
sevmiyor... (Güler.) Gördün mü, annem sevmiyor beni. Bunda şaşacak bir şey de yok! Yaşamak
istiyor o, âşık olunmak, açık, parlak renkli bluzlar giymek istiyor... Bense yirmi beş yaşıma bastım,
ona artık genç olmadığını anımsatıyorum böylece. Ben olmadığımda otuz iki yaşındadır, benim
yanımdaysa kırk üçünde... İşte bunun için nefret ediyor benden. Bundan başka tiyatrodan
hazzetmediğimi de biliyor. O seviyor tiyatroyu, tiyatro yoluyla insanlığa, kutsal sanata hizmet ettiğini
sanıyor. Ama bence bugünün tiyatrosu tutuculuktan, boş ve geri şeylerin savunuculuğundan başka
bir şey değil. Perde kalkıp da o üç duvarlı odada, sahnenin yapay ışığında, o büyük yeteneklerin,
kutsal sanatın yüce kişilerinin, insanların nasıl yiyip içtiğini, seviştiğini, yürüdüğünü, nasıl ceket
giydiğini bize betimlediklerini gördüğümde; bayağı tablolar ve tümcelerle, ancak mankafaların işine
yarayacak o küçük, basit ahlakı şırınga etmeye çalıştıklarını izlediğimde; binlerce değişik görüntü
arkasında hep aynı bayağı şeyi ısıtıp ısıtıp sunduklarında; kabalığı ve bayağılığıyla üstüne bir
karabasan gibi çöken Eyfel kulesinden Maupassant'ın kaçması gibi, kaçıp gidiyorum ben de.
SORİN - Tiyatrosuz yapamayız.
TREPLEV - Yeni biçimlere gereksinim var. Yeni biçimler bulunamıyorsa eğer, hiçbir şey olmasın
daha iyi. (Saatine bakar.) Annemi seviyorum, hem de çok. Fakat anlamsız bir yaşam sürdürüyor, adı
ayyuka çıktı şu yazarla birlikte, gün geçmiyor ki gazetelerin dedikodu sayfalarında ondan söz
edilmesin. Bu da bıktırdı beni. Bazen de sıradan bir ölümlünün bencilliğini duyuyorum içimde;
annemin ünlü bir aktrist olmasına üzülüyorum, herhangi bir kadın olsaydı daha mutlu olurdum gibi
geliyor bana. Kimi zaman ünlü kişilerle tepeleme dolu olurdu evimiz; aktörler, aktristler, yazarlar...
Aralarında hiçbir değeri bulunmayan bir ben olurdum sadece, sırf onun oğlu olduğum için varlığına
katlanılan... Dayı, insanı bundan daha çok ezen, bundan daha aptalca bir durum olabilir mi?.. Kimim
ben? Neyim? Üniversitenin üçüncü sınıfından, hani derler ya, elde olmayan nedenlerle ayrılmak
zorunda kalmış, yeteneksiz, meteliksiz, nüfus kâğıdıma göre de Kiev doğumlu, aşağı orta tabakadan
biri... Gerçekten de, ünlü bir aktördü, ama Kiev'in aşağı orta tabakasındandı babam... Böyle işte...
Annemin konuk salonunda tüm bu sanatçılar, yazarlar, yücegönüllü ilgilerini bana yönelttiklerinde,
bakışlarıyla hiçliğimi ölçüyorlarmış gibi gelir, düşüncelerini okur, alçalmışlığımın acısı altında
ezilirdim.
SORİN - Hazır sözü açılmışken, şu yazar nasıl bir adam Alla'sen? Anlamak güç. Susuyor hep.
TREPLEV - Akıllı, sade, biraz da melankolik biri. Efendi ve ölçülü. Kırkında bile değil daha, ama
şimdiden ünlü ve gırtlağına kadar doymuş hayata... Yazdıklarına gelince... bilmem.. nasıl söylemeli?
Hoş ve ilginç... fakat Tolstoy ya da Zola'dan sonra Trigorin okumak istemiyor insan.
SORİN - Kim ne derse desin, yazarları severim doğrusu. Bir zamanlar iki şeyi tutkuyla istemiştim:
Evlenmek ve yazar olmak. Fakat ne biri oldu, ne öteki... Ya, küçük bir yazar olmak bile fena olmasa
gerek vesselam.
TREPLEV - (Kulak kabartarak.) Ayak sesleri duyuyorum... (Dayısını kucaklar.) Onsuz yaşayamam...
Adımlarının sesi bile ne kadar güzel... Çılgınca mutluyum. (Sahneye girmekte olan Nina
Zareçnaya'ya doğru hızla yürür.) Büyüleyici peri, düşlerimin sevgilisi...
NİNA - (Heyecanlı.) Geç kalmadım ya... Ha, geç kalmadım değil mi?..
TREPLEV - (Ellerini öperek.) Hayır, hayır, hayır...
NİNA - Gün boyunca tedirginlik içinde kıvrandım durdum, ne korkunçtu tanrım! Babam
bırakmayacak diye ödüm kopuyordu... Bereket versin bir yere gittiler üvey annemle. Gök kızarıyor,
ay doğdu doğacak, atı deli gibi sürdüm... (Güler.) Öyle sevinçliyim ki şimdi. (Sorin'in elini kuvvetle
sıkar.)
SORİN - Gözler... ağlamaktan kızarmışlar belli ki... Yok yok! İyi bir şey değil bu.
NİNA - Öyle.. Nasıl soluk soluğayım baksanıza. Yarım saat sonra da döneceğim, acele etmem gerek.
Yok, yok ne olur bırakın da gideyim... Babam burada olduğumu bilmiyor.
TREPLEV - Hemen başlamalıyız zaten. Gidip herkese haber vereyim.
SORİN - Bu işi ben yaparım, olur biter. Hemen gidiyorum. (Sağdan çıkarken bir şarkı mırıldanır.)
''İki asker Fransa'ya dönerken...'' (Durup çevresine bakınır.) Bir keresinde yine böyle şarkı
söylüyordum da bir savcı yardımcısı arkadaş ''Sesiniz pek gür ekselans!'' demişti. Sonra biraz
düşünüp eklemişti: ''Ama çirkin.'' (Gülerek çıkar.)
NİNA - Babamla karısı buraya gelmeme izin vermiyorlar. Burada bohem hayatı yaşanıyormuş...
Aktrist olmamdan korkuyorlar... Benim gönlümse, tıpkı bir martı gibi, buraya, bu göle doğru akıyor...
Yüreğim sizinle dopdolu... (Çevreye bakınır.)
TREPLEV - Yalnızız.
NİNA - orada biri var gibi...
TREPLEV - Yok kimse.
(Öpüşürler.)
 NİNA - Ne ağacı bu?
TREPLEV - Karaağaç.
NİNA - Neden kapkara öyle?
TREPLEV - Akşam oldu, her şey kararıyor. Yalvarırım erken gitmeyin.
NİNA - Olanaksız.
TREPLEV - Peki, ben size gelsem, Nina? Tüm gece boyunca, sabaha kadar, bahçede durup
pencerenize bakmak için...
NİNA - Olmaz, bekçi görür. Köpek de alışkın değil size, havlar.
TREPLEV - Seviyorum sizi.
NİNA - Şşş...
TREPLEV - (Ayak sesleri duyarak). Kim var orada? Siz misiniz Yakov?
YAKOV - (Sahne gerisinden.) İyi bildiniz efendim.
TREPLEV - Yerlerinizi alın. Tam zamanıdır. Ay doğuyor.
NİNA - Gerçekten de.
TREPLEV - İspirto hazır mı? Kükürt de tamam, değil mi? Kızıl gözler göründüğünde kükürt kokusu
yayılacak. (Nina'ya.) Sahneye geçebilirsiniz, her şey tamam. Heyecanlı mısınız?
NİNA - Çok... Anneniz neyse, ondan çekinmiyorum, ama Trigorin de burada... Korkunç bir şey
onun karşısında oynamak, utanıyorum da... Ünlü bir yazar... Genç mi?
TREPLEV - Evet.
NİNA - Olağanüstü güzellikte hikâyeleri var!
TREPLEV - (Soğuk.) Bilmem, okumadım.
NİNA - Sizin oyununuzda oynamak güç bir şey. Canlı kişiler yok.
TREPLEV - Canlı kişiler! Hayatı olduğu ya da olması gerektiği gibi değil, hayalimizde
canlandırdığımız gibi betimlemek gerekir.
NİNA - Çok az hareket var oyununuzda, sadece okuma. Oysa bir oyunda bence mutlaka aşk
olmalı... (Birlikte sahne arkasına giderler.)
(Polina Andreyevna ve Dorn girerler.)
POLİNA ANDREYEVNA - Hava nemleniyor. Gidip lastik çizmelerinizi giyin.
DORN - Ben yanıyorum.
POLİNA ANDREYEVNA - Hiç korumuyorsunuz kendinizi. İnatçılık ediyorsunuz. Bir doktor
olarak nemli havanın size ne kadar zararlı olduğunu pekâlâ bilirsiniz de, amacınız bana acı
çektirmek. Dün akşam da mahsustan oturdunuz terasta...
DORN (Bir şarkı mırıldanır.) - 'söz etme, gençliğimi mahvettiğinden...'
POLİNA ANDREYEVNA - İrina Nikolayevna ile öyle tatlı sohbet ediyordunuz ki havanın
soğuduğunu fark etmediniz bile... Doğru söyleyin, hoşlanıyorsunuz ondan, değil mi?
DORN - Yaşım elli beş.
POLİNA ANDREYEVNA - Boş lakırdı, erkekler için yaşlılık değildir ki bu. Kendinizi çok güzel
korumuşsunuz, hâlâ hoşuna gidiyorsunuz kadınların.
DORN - Peki ne istiyorsunuz?
POLİNA ANDREYEVNA -Bir aktrist gördünüz mü hepiniz yerlere kapanmaya hazırsınız. Hepiniz!
DORN (Bir şarkı mırıldanır.) - "İşte yeniden karşında senin..." Toplumda sanatçılara hayranlık
duyuluyor, onlara, sözgelimi tüccarlara olduğundan daha başka türlü davranılıyorsa, eşyanın doğasına
uygun bir şeydir bu. Bir çeşit idealizmdir.
POLİNA ANDREYEVNA - Kadınlar her zaman âşık oldular size, kucağınıza attılar kendilerini. Bu
da mı idealizm?
DORN (Omuzlarını silkerek.) - Ne var bunda? Kadınlarla gerçekten de çok iyi olmuştur ilişkilerim.
Bende her şeyden önce becerikli bir hekimi sevdiler. On, on beş yıl kadar önce bütün bu il
çevresinde, anımsayacaksınız, doğru dürüst tek doğum hekimi bendim. Sonra, her zaman dürüst
olmuşumdur insan ilişkilerinde.
POLİNA ANDREYEVNA (Dorn'un elini tutarak.) - Canım benim!
DORN - Yavaş. Gelen var.
(Sorin, kolunda Arkadina, yanlarında Trigorin, Şamrayev, Medvedenko ve Mâşa girerler.)
ŞAMRAYEV - Onu 1873'te Poltava panayırı sırasındaki oyununda görecektiniz, ne harika kadındı!
Şimdi bile heyecanlanıyorum düşünürken! Harika bir oyuncuydu! Ya komik Çadin, Pavel Semyoniç
Çadin, onun nerede olduğunu biliyor musunuz? Rasplyuyev rolünde onun gibisi yoktu. Sadovski'den
bile üstündü, inanın hanımefendi. Kendisi acaba nerede şimdi?
ARKADİNA - Durmadan birtakım Nuh nebiden kalma şeyleri sorup duruyorsunuz. Nereden
bileyim canım! (Oturur.)
ŞAMRAYEV (İçini çekerek.) - Paşka, Çadin! Ben öyle oyuncuyu nereden bulayım şimdi! Tiyatro
çok şey yitirdi, İrina Nikolayevna! Eskiden güçlü meşe ağaçları vardı, şimdi karşımıza çıkanlar ise
bildiğimiz kütük.
DORN - Büyük yıldızların azaldığı doğru, ama buna karşılık ortalama oyuncunun düzeyi çok
yükseldi.
ŞAMRAYEV - Sizinle uzlaşmama olanak yok. Bununla birlikte zevk sorunudur, tartışılmaz. De
gustibus aut bene, aut nihil.
(Treplev sahne arkasından bakar.)
ARKADİNA - Sevgili oğlum, ne zaman başlıyor?
TREPLEV - Az sonra. Biraz sabretmenizi diliyorum.
ARKADİNA (Hamlet'ten okur.) - "Öyleyse neden kötülüğe teslim ettin kendini, aşkı cinayetin
uçurumunda aradın?"
(Sahne gerisinden boru sesi gelir.)
TREPLEV - Bayanlar, baylar, başlıyoruz! Lütfen dikkat! (Sessizlik.) Başlıyorum. (Bir değnekle yere
vurur ve yüksek sesle konuşur.) Sizler, ey geceleyin bu gölün üzerinde uçuşan eski zaman gölgeleri,
saygıdeğer hayaller, uyutun bizleri, uyutun ki iki yüz bin yıl sonra olacakları görelim!
SORİN - İki yüz bin yıl sonra hiçbir şey olmayacak.
TREPLEV - Öyleyse bırakalım da bu hiçbir şeyi göstersinler bize.
ARKADİNA - Bırakalım. Biz uyuyoruz.
(Perde kalkar. Göl gözler önüne serilir. Ufukta ay ve ışıklarının suda yansımaları. Nina Zareçnaya
tepeden tırnağa ak giysiler içinde, büyücek bir kaya üzerinde oturmaktadır.)
NİNA - İnsanlar, aslanlar, kartallar ve keklikler, boynuzlu geyikler, kazlar, örümcekler, derin suların
suskun balıkları, deniz yıldızları ve gözle görülmesi olanaksız varlıklar; tek sözcükle, tüm canlılar,
yaşamlarının kederli çemberini tamamlayıp söndüler... Artık binlerce yüzyıldır yeryüzü tek bir canlı
varlık taşımıyor üzerinde ve bu zavallı ay boşu boşuna yakıyor fenerini. Çayırlarda çığrışarak uyanan
turna kuşları yok artık ve ıhlamur korularında mayıs böceklerinin vızıltıları işitilmiyor. Soğuk, soğuk,
soğuk... Boşluk, boşluk, boşluk... Dehşet, dehşet, dehşet... (Sessizlik.) Tüm canlı yaratıkların vücutları
toza dönüştü ve sonsuz madde onları taşa, suya, buluta çevirdi ve hepsinin ruhları tek bir ruhta
birleşti. Evrensel dünya ruhunda... O benim, ben... Büyük iskender'in ruhu da, Sezar'ınki de,
Shakespeare'inki de, Napoleon'unki de ve sülüklerin en değersizinin ruhu da bendedir. İnsanların
bilinçleri ve hayvanların içgüdüleri birleşip kaynaştılar bende ve ben her şeyi, her şeyi, her şeyi
anımsıyor, tüm hayatları yeniden yaşıyorum kendimde...
(Bataklık gazlarının alevleri görünür.)
ARKADİNA (Yavaş sesle.) - Dekadanca bir şey bu.
TREPLEV (Yalvarırcasına, sitemle.) - Anne!
NİNA - Yalnızım, yapayalnız. Bir şey söylemek için yüzyılda bir açarım ağzımı ve sesim bu boşlukta
kederle çınlar ve hiç kimselere ulaşmaz... Sizler de, ey solgun alevler, işitmiyorsunuz beni... Sabah
öncesinde çamurlu bataklıktan yükselirsiniz siz ve tan vaktine kadar sürtüp durursunuz,
düşüncesizce, iradesizce, hiçbir yaşam kıpırtısı taşımaksızın... Sonsuz maddenin babası şeytan, bir
yaşam kıpırtısı doğar korkusuyla, taşlarda ve sularda olduğu gibi her an sizlerin atomlarını da
değiştirir ve durmaksızın değişirsiniz. Evrende sürekli ve değişmez olarak bir tek ruh kalır sadece.
(Sessizlik.) Bomboş, derin bir kuyuya atılmış bir tutsak gibi, neredeyim, beni ne bekliyor,
bilmiyorum. Fakat bir tek şey var bildiğim, çok iyi bildiğim: Maddi güçlerin yaratıcısı şeytanla
amansız, acımasız kavgada, zafer mutlaka benim olacak ve sonuçta da madde ile ruh eşsiz bir
uyumda birleşip kaynaşacak, bu ise dünyasal iradenin egemenliği olacaktır. Fakat uzun, yavaş,
binlerce yıllık bir sürecin sonrasında hem ay, hem parlak Sirius, hem yeryüzü toza dönüştükten
sonra gerçekleşecek bu... Ama o zamana kadar dehşet, dehşet... (Sessizlik. Göl üzerinde iki kızıl ışık
görünür.) İşte, amansız düşmanım şeytan yaklaşıyor... korkunç, kızıl gözlerini görüyorum onun...
ARKADİNA - Kükürt koktu. Bu da oyunun gereği mi?
TREPLEV - Evet.
ARKADİNA (Güler.) - Anladım, efekt...
TREPLEV - Anne!
NİNA - İnsansız canı sıkılıyor onun...
POLİNA ANDREYEVNA (Dorn'a.) - Şapkanızı çıkardınız. Giyin, yoksa üşütürsünüz.
ARKADİNA - Doktor, sonsuz maddenin babası şeytana hürmetten çıkardı şapkasını.
TREPLEV (Öfkeyle bağırır.) - Oyun bitti! Yeter! Perde!
ARKADİNA - Kızacak ne var canım?
TREPLEV - Yeter! Perde! İndirin perdeyi! (Tepinir.) Perde! (Perde iner.) Kabahat bende. Oyun
yazmanın, sahneye çıkmanın çok az sayıda seçkin kişiye vergi olduğunu gözden kaçırdım. Tekelinizi
bozdum! Bana... ben... (Bir şeyler daha söylemek isterse de, elini sallar, soldan çıkar.)
ARKADİNA - Nesi var bunun?
SORİN - Kalbini kırdın.
ARKADİNA - Başta, bunun bir şaka olduğunu söyleyen kendisiydi, ben de şaka gibi aldım işi.
SORİN - Ama ne olursa olsun...
ARKADİNA - Şimdi anlaşılıyor ki büyük bir sanat eseri yazmış! Bakın şu işe! Demek bütün bu
düzenlemeler, kükürt kokutmalar, şaka için değil de sanatsal bir gösteri içinmiş... bize nasıl oyun
yazılacağını ve nasıl oynanacağını öğretmek istemiş. Ama bir yerden sonra can sıkıcı bütün bunlar.
Bana karşı, bu sürekli olarak tedirgin edici tavırları, iğneli sözleri, bilmem, ama kimin olsa canını
sıkar!
SORİN - Seni memnun etmek istedi...
ARKADİNA - Öyle mi? Peki, sıradan bir oyun seçmeyip de bizi bu dekadanca sayıklamayı
dinlemek zorunda bırakmasına ne demeli? Şaka için olduktan sonra sayıklama dinlemeye de hazırım.
Ama öyle değil bu. Yeni biçimler, sanatta yeni bir dönem iddiaları var burada. Aslındaysa, yeni biçim
filan laf, huyu kötü, hepsi bu.
TRİGORİN - Herkes isteğine ve becerisine göre yazmakta özgürdür.
ARKADİNA - Varsın yazsın istediğini ve becerebildiğini, beni rahat bıraksın da...
DORN - Jüpiter, öfkelendin!
ARKADİNA - Jüpiter değilim ben, kadınım. (Bir sigara yakar.) Öfkelenmiş de değilim, sadece genç
bir insan böyle can sıkıcı şeylerle neden vakit öldürür diye üzülüyorum. Kalbini kırmak
istememiştim.
MEDVEDENKO - Ruhun maddeden ayrılabileceği konusunda bir dayanağımız yok. Çünkü belki de
ruhun kendisi maddi atomların bir toplamıdır. (Trigorin'e, heyecanla.) Bakın, şu bizim öğretmenlerin
hayatı üstüne bir oyun yazıp sahnede oynamak çok ilginç olurdu! Güç bir hayat bu, çok güç!
ARKADİNA - Diyecek yok... Ama oyunları da, atomları da bir yana bırakalım şimdi. Ne güzel bir
akşam! Bir yerlerde şarkı söyleniyor, işitiyor musunuz? (Kulak kabartır.) Ne kadar hoş!
POLİNA ANDREYEVNA - Öbür kıyıda söylüyorlar.
(Sessizlik.)
ARKADİNA (Trigorin'e.) - Yanıma otursanıza. On on beş yıl kadar önce bu gölün üstünde her gece
müzik ve şarkı sesleri çınlardı. Şu gördüğünüz kıyıda altı malikâne vardır. Anımsıyorum da şimdi, o
kahkahaları, cümbüşleri, ateş etmeleri, o bitmez tükenmez aşk ilişkilerini... O zamanlar bütün bu
çevrelerin jeune premier'i, taptığı kişi, işte şu gördüğünüz (Dorn'u gösterir.) doktor Yevgeni
Sergeiç'di. Şimdi de başını döndürebilir kadınların, ama o zamanlar karşı durulmaz bir çekiciliği
vardı. Biliyor musunuz, rahat değil içim. Niye kırdım zavallı çocuğu sanki? (Seslenir.) Kostya!
Oğlum! Kostya!
MÂŞA - Gidip arayayım onu.
ARKADİNA - Lütfen cancağızım.
MÂŞA (Bağırarak soldan çıkar.) -Konstantin Gavriloviç! Konstantin Gavriloviç neredesiniz!
Konstantin Gavriloviç!
NİNA (İç sahneden çıkarak.) - Anlaşılan devam etmeyecek, çıkabilirim. Selamlar! (Arkadina ve
Polina Andreyevna ile öpüşürler.)
SORİN - Tebrikler! Tebrikler!
ARKADİNA - Bravo! Bravo! Zevkle izledik. İnsanın böyle bir güzellik, böyle harika bir sesle köyde
oturması günahtır vallahi. Yetenek var sizde. Bakın, mutlaka sahneye çıkmalısınız siz!
NİNA - Ah, benim hayalimdir bu! (İçini çeker.) Fakat bu hayal hiçbir zaman gerçekleşmeyecek.
ARKADİNA - Kim bilir? Size Trigorin'i takdim edeyim. Boris Alekseyeviç.
NİNA - Ne kadar sevindim... (Utangaç, şaşkın.) Sizi hep okurum...
ARKADİNA (Nina'yı yanına oturtarak.) - Sıkılmayın cancağızım. Ünlüdür, ama burnu büyük
değildir. Bakın, görüyor musunuz, o da sıkılıyor...
DORN - Şu perde kalkabilir artık değil mi, insanın içi kararıyor.
ŞAMRAYEV (Bağırır.) - Yakov, şu perdeyi kaldırıver aslanım! (Perde açılır.)
NİNA (Trigorin'e.) - Tuhaf bir oyun, öyle değil mi?
TRİGORİN - Balık tutmaya bayılırım. Akşam üstü oturup da olta mantarının su üstünde
kımıldanışını seyretmekten daha büyük bir keyif yoktur benim için.
NİNA - Ama ben bir kez yaratma zevkini tatmış olan kimse için başka bir zevk olamayacağını
sanıyorum.
ARKADİNA (Güler.) - Aman böyle şeyler söylemeyin. İltifat edildiğinde neye uğradığını şaşırıyor
çünkü.
ŞAMRAYEV - Anımsıyorum da şimdi, bir gün Moskova'da, Opera'dayız... Ünlü bas Silva, en alt
perdeden bir do sesi çıkardı sahnede. Balkondaki izleyiciler arasında, şu rastlantıya bakın, bizim kilise
korosundan bir bas oturuyor. Seninki ansızın, şaşkınlığımızı tasavvur edin, bir perde daha aşağıdan
''Bravo Silva!'' diye gürlemez mi... Bakın şöyle: (Alt perdeden bir basla.) ''Bravo Silva!..'' Tiyatro
dondu, kaldıydı...
(Sessizlik.)
DORN - Şeytan geçti.
NİNA - Gitmeliyim ben. Hoşça kalın.
ARKADİNA - Nereye? Böyle erkenden? Yo, bırakmayız sizi.
NİNA - Babam bekliyor.
ARKADİNA - Bu da nasıl bir adam böyle canım!.. (Öpüşürler.)
NİNA - Buradan gitmenin benim için ne kadar güç olduğunu bilseniz...
ARKADİNA - Bari birisi eşlik etseydi size yavrucuğum.
NİNA (Ürkmüş.) - Yo, yo, olmaz!
SORİN (Yalvarırcasına.) - Kalın, ne olur!
NİNA - Olanaksız, Piyotr Nikolayeviç.
SORİN - Bir saatliğine, ne var ki bunda...
NİNA (Bir an düşünür, ağlamaklı.) - Olanaksız! (Sorin'le el sıkışır ve hızla çıkıp gider.)
ARKADİNA - Talihsiz kız. Söylediklerine göre rahmetli annesi servetinin tümünü, son kuruşuna
kadar kocasına bırakmış. Adam da vasiyetnamesinde varını yoğunu ikinci karısına bıraktığı için,
kızcağızın hiçbir şeyi yok. Olacak iş değil doğrusu.
ŞAMRAYEV - Evet, hakkını teslim etmek gerekirse babacığı eşi az bulunur bir hayvandır.
SORİN (Üşümüş ellerini oğuşturarak.) - Biz de gidelim artık dostlar, hava nemlendi. Bacaklarım
sızlıyor.
ARKADİNA - Zaten bacakların tahtadan sanki, güçlükle sürüklüyorsun! Ne yapalım, gidelim bari
zavallı ihtiyarcık... (Koluna girer.)
ŞAMRAYEV (Karısına kolunu vererek.) - Madam...
SORİN - Köpek havlıyor yine... (Şamrayev'e.) İlya Afanasyeviç, çok rica ederim çözdürün şu
hayvanı.
ŞAMRAYEV - Olamaz Pyotr Nikolayeviç, ambara hırsız girmesinden korkarım. İçerde darı var.
(Yanı sıra yürüyen Medvedenko'ya.) Tam anlattığım gibi, bir perde daha aşağıdan, ''Bravo Silva''...
Hem de opera şarkıcısı değil de, sıradan bir kilise türkücüsü yapıyor bunu.
MEDVEDENKO - Bir kilise türkücüsünün maaşı ne kadardır? (Dorn'dan başka herkes çıkar.)
DORN (Yalnız). - Ya hiçbir şey anlamıyorum bu işten, ya da aklımı kaçırdım, ama bu oyun hoşuma
gitti benim... Söylemek istediği bir şeyler var... Bu kız yalnızlıktan söz ederken, sonra şeytanın kızıl
gözleri göründüğünde heyecandan ellerimin titrediğini hissettim... Taze, naif bir şeyler vardı... Hah,
geliyor galiba. Ona oyunuyla ilgili birçok güzel şey söylemek geliyor içimden...
TREPLEV (Girer.) - Kimse kalmamış.
DORN - Ben varım.
TREPLEV - Maşonka dört dönüyor parkta, beni arıyor. Çekilmez yaratık!
DORN - Konstantin Gavriloviç, çok sevdim oyununuzu. Biraz tuhaf bir şey, sonra sonunu da
izleyemedik, ama yine de güçlü bir etki uyandırdı bende. Yetenekli bir insansınız siz, bırakmayın bu
işin ardını.
(Treplev kuvvetle sıkar Dorn'un elini ve tutkuyla kucaklar.)
DORN - Ne kadar sinirlisiniz böyle! Gözlerden yaşlar fışkırdı fışkıracak... Bakın, ne diyeceğim:
Konunuzu soyut düşünceler oluşturuyor. Öyle de olması gerekir. Çünkü bir sanat yapıtı mutlaka
büyük bir düşünceyi dile getirmelidir. Ancak ciddi olan şey güzel olabilir. Ne kadar solgunsunuz?
TREPLEV - Demek yazmayı sürdürmeliyim sizce?
DORN - Evet... Fakat sadece önemli ve kalıcı olanı betimleyin. Biliyor musunuz, oldukça renkli bir
ömür sürdüm ben. Hayatımdan hoşnuttum. Fakat sanatçıların yaratıcılık anında duydukları o ruh
yücelmesini duymuş olsaydım, öyle geliyor ki bana, maddi olan her şeyi küçümserdim ve ruhum
kanatlanmışçasına yükselirdi.
TREPLEV - Özür dilerim, Zareçnaya nerede?
DORN - Bir şey daha söylemek istiyorum bakın: Bir yapıt, açık, kesin, belirli bir düşünceyi
içermelidir. Belirli bir amaç olmadan yola çıkarsanız, ya yolunuzu şaşırırsınız, ya da yeteneğiniz yok
eder, sizi.
TREPLEV (Sabırsız.) - Zareçnaya nerede?
DORN - Evine döndü.
TREPLEV (Ümitsiz.) - Ne yapmalı şimdi? Görmeliyim onu... Mutlaka görmeliyim.. Gidiyorum
oraya... (Mâşa girer.)
DORN (Trepler'e.) - Biraz sakin olun dostum.
TREPLEV - Ne olursa olsun gideceğim oraya. Gitmeliyim.
MÂŞA - Konstantin Gavriloviç, anneniz sizi bekliyor evde. Çok merak ediyor.
TREPLEV - Arabaya binip gittiğimi söyleyin ona. Ve rica ediyorum hepinizden, beni rahat bırakın!
Bırakın diyorum! Bırakın peşimi!
DORN - Fakat, fakat olmaz ki böyle yavrucuğum... İyi değil bu...
TREPLEV (Gözleri yaş içinde.) - Hoşça kalın doktor. Teşekkür ederim size... (Çıkar.)
DORN (İçini çeker.) - Ah, gençlik, gençlik!
MÂŞA - Söyleyecek başka bir şey bulamadılar mı, gençlik, gençlik derler... (Enfiye çeker.)
DORN (Mâşa'nın elinden tabakayı çekip alarak fundalıklara fırlatır.) - İğrenç bir şey bu! (Sessizlik.)
Müzik sesi geliyor evden. Gidelim hadi.
MÂŞA - Durun.
DORN - Ne var?
MÂŞA - Size söylemek istediğim bir şey var yine... Öyle konuşma isteğiyle dolu ki içim...
(Heyecanlanmıştır.) Babamı sevmiyorum... ama yüreğimde size karşı sevgi var... Nedense tüm
benliğimle bana yakın olduğunuzu hissediyorum... Bana yardım edin, yardım edin, yoksa bir aptallık
yapacak, hayatımla oynayıp berbat edeceğim onu... Daha fazla dayanamayacağım artık.
DORN - Nedir, ne yardımı?
MÂŞA - Acı çekiyorum. Hiç kimse, hiç kimse farkında değil çektiğim ıstırapların! (Başını Dorn'un
göğsüne koyar, yavaş sesle.) - Konstantin'i seviyorum.
DORN - Hepiniz nasıl da çılgına dönmüşsünüz! Nasıl da! Ve ne kadar çok aşk var böyle.. Ey
büyüleyici göl... sensin nedeni bunların... (Sevecen.) Fakat ne yapabilirim ben çocuğum? Ne gelir
elimden? Ne?

PERDE

İKİNCİ PERDE

Bir kriket alanı ve çiçek tarhları. Sağda, arka planda, büyük terasıyla ev; solda, güneşin parlak ışınları
altında göl görünmektedir. Öğle vakti. Sıcak. Alanın bir köşesinde, yaşlı bir ıhlamur ağacının
gölgesinde Arkadina, Dorn ve Mâşa bir bankta oturmaktadırlar. Dorn'un dizlerinde açık bir kitap
vardır.

ARKADİNA (Mâşa'ya.) - Gelin, kalkıp yanyana duralım. (Kalkıp yanyana dururlar.) Ha, şöyle...
Şimdi, siz yirmi iki yaşındasınız değil mi, bense hemen hemen iki katı... Yevgeni Sergeyiç, hangimiz
daha genç görünüyoruz.
DORN - Elbette siz.
ARKADİNA - Gördünüz mü cancağızım... Neden ama? Ben çalışıyorum, hayatı duyarak yaşıyorum,
her an hareketteyim, siz ise yerinizden kımıldamıyor, yaşamıyorsunuz... Sonra, bir de kuralım vardır
benim: İleriye bakmamak... Ne yaşlılığı, ne de ölümü getiririm aklıma... Her şey olacağına varır.
MÂŞA - Benim içimdeyse, sanki çok, çok eskiden doğmuşum gibi bir duygu var... Hayatımı, bitmez
tükenmez kuyruğu olan bir elbise gibi sürüklüyorum sırtımda... Çoğu kez de hiçbir yaşama isteği
olmuyor içimde. (Oturur.) Tabii, saçma bütün bunlar. Silkinip canlanmam gerek.
DORN (Bir şarkıyı usuldan mırıldanır.) - ''Anlatın ona, çiçeklerim...''
ARKADİNA - Sonra, bir İngiliz gibi de titizimdir. Ya, cancağızım, derler ya hani, kendimi bir an bile
koyvermem. Saçım başım, giyim kuşamım her zaman comme il faut'dur... Hiç değilse şu parka
çıkarken üstüme bir bluzu giyiniversem, saç tuvaletimle de uğraşmasam, kıyamet mi kopar? Yo,
hiçbir zaman bu izni vermem kendime! İşte böyle genç kalışımı, pasaklı ve rüküş olmayışımı,
bazıları gibi kendimi salıvermeyişime borçluyum... (Elleri kalçalarında dolanır.) Bakın, piliç gibiyim!
On beş yaşında bir kız rolüne bile çıkarım!
DORN - Pekâlâ, ben devam edeyim. (Kitabı alır.) Tahılcı ile farelerde kalmıştık...
ARKADİNA - Evet, farelerde... Okuyun. (Oturur.) Ya da, verin ben okuyayım. Benim sıram. (Kitabı
alır, kaldıkları yeri aranır bakışlarıyla.) Fareler... Fareler... Hah, burası. (Okur.) ''Ve hiç kuşku yok ki,
sosyeteden insanlar için romancıları şımartmak ve onları kendi çevrelerine yaklaştırmak, tahılcının
tahıl ambarında fare beslemesi kadar tehlikeli bir şeydir. Ama yine de sevilip aranır romancılar. Bu
nedenle, bir kadın, ele geçirmek amacıyla bir yazarı gözüne kestirdi mi, iltifatlarla, bin bir türlü güzel
söz ve yaranmalarla kuşatır onu...'' Hım, Fransızlarda bu böyledir belki, ama bizimle ilgisi yok. Bizde
hesap kitap yoktur bu işte. Bizde kadın, yazarı elde etmeden öne zilzurna âşık olur ona, bilmez
misiniz? Uzağa gitmeye ne hacet, Trigorin'le beni alın yeter...
(Sorin bastonuna dayanarak, yanı sıra Nina gelirler. Arkalarından da Medvedenko tekerlekli bir
iskemleyi iterek getirir.)
SORİN (Çocuklarla konuşurkenki sevecen ses tonuyla.) - Haa, demek öyle? Demek sevinçliyiz
bugün? Keyfimiz yerinde demek?.. (Kızkardeşine.) Bugün keyfimiz yerinde! Baba ile üvey anne üç
günlüğüne Tvere'ye gittiler ve biz tam üç gün özgürüz!
NİNA (Arkadina'nın yanına oturur ve kucaklar onu.)- Öyle mutluyum ki! Tümüyle size aitim
şimdi.
SORİN (Tekerlekli iskemlesine oturarak.) - Pek de güzel bugün.
ARKADİNA - Hem de şık, çekici... Tatlım benim akıllım!
(Nina'yı öper.) aman, çok övmeyelim, nazar değer. Boris Alekseyeviç nerede?
NİNA - Göl kıyısında balık avlıyor.
ARKADİNA - Nasıl da sıkılmaz bu işten! (Okumayı sürdürmeye hazırlanır.)
NİNA - Ne okuyorsunuz?
ARKADİNA - Maupassant'ın ''Su Üstünde''si cancağızım. (Birkaç satırı içinden okur.) Eh, bundan
ötesi ne ilginç, ne de gerçek. (Kitabı kapar.) İçim rahat değil. Söyleyin Allah aşkına, nedir bu
oğlumun hali? Canı sıkkın, yüzü gülmüyor. Göl kıyısında dolanıp duruyor, görüştüğümüz bile yok.
MÂŞA - Dertli. (Nina'ya, çekingen.) Ne olur, oyunundan bir şeyler okusanıza...
NİNA (Omuz silkerek.) - İstiyor musunuz gerçekten? Hiç ilginç bir yanı yok ki!
MÂŞA (Heyecanını gizlemeye çalışarak.) - Kendisi okuduğunda gözleri alevleniyor, yüzü bembeyaz
kesiliyor. Sesi öyle güzel, öyle kederli oluyor ki! Hareketleri tıpkı bir şairinki gibi.
(Sorin'in horultusu işitilir.)
DORN - İyi geceler!
ARKADİNA - Petruşa!
SORİN- Ha?
ARKADİNA - Uyuyor musun?
SORİN - Yooo!
(Sessizlik.)
ARKADİNA - Tedavin için gerekeni yapmıyorsun, doğru bir şey değil bu ağabey.
SORİN - Ben istiyorum tedavi olmayı, ama doktor istemiyor.
DORN - Altmış yaşında tedavi!
SORİN - İnsan altmışında da yaşamak ister.
DORN (Bezgin.) - Ya? Öyleyse valeryen damlası alın.
ARKADİNA - Bence kaplıcaya gitmeli.
DORN - Eh... Gidebilir... Gitmeye de bilir...
ARKADİNA - Gel de anla.
DORN - Anlamayacak bir şey yok. Çok açık.
(Sessizlik.)
MEDVEDENKO - Pyotr Nikolayeviç'in sigarayı bırakması gerekir.
SORİN - Saçma.
DORN - Hayır, saçma değil. İçki ve tütün kişiliğini yok ediyor insanın. Bir sigara ya da bir kadeh
votkadan sonra artık Pyotr Nikolayeviç değilsiniz; Pyotr Nikolayeviç, artı birileri dahasınız. Kendi
''ben''iniz bulanıyor ve artık üçüncü bir kişi gibi algılamaya başlıyorsunuz kendinizi...
SORİN (Güler.) - Sizin için yargılaması kolay. Keyifli bir ömür sürdünüz çünkü. Ya ben? 28 yıl
Adalet Bakanlığı'nda çalıştım, ama dünya yüzü görmedim, hayatın tadını çıkaramadım. Böyle bir
insanın yaşamak isteyişinde şaşacak bir şey olmasa gerek, vesselam. Doymuşsunuz siz, dünya
umurumuzda değil, bu yüzden felsefeye yatkınsınız, ama ben yaşamak istiyorum. İşte bu yüzden
yemek sonrasında sert şaraplar içiyor, sigara tüttürüyorum, filan. Hepsi bu...
DORN - Yaşamak ciddi bir şeydir, fakat altmışına gelip de tedavi olmaya kalkışmak, gençlikte
hayatın tadını çıkaramadım diye yakınmak, bağışlayın ama, hafifliktir.
MÂŞA (Kalkar.) - Yemek vakti gelmiş olmalı... (Tembel tembel yürür.) Bacaklarım uyuşmuş...
(Çıkar.)
DORN - Yemek öncesinde iki tek atacak.
SORİN - Zavallı kız. Mutlu değil, ne yapsın.
DORN - Boş söz bunlar, ekselans.
SORİN - Doygun bir adam gibi yargıda bulunuyorsunuz.
ARKADİNA - Ah, şu köy hayatının sevimli can sıkıntısından daha sıkıcı ne olabilir? Sıcak, sessizlik,
kimse parmağını kıpırdatmaz, boyuna felsefe yapar... Sizlerle olmak pek güzel bir şey dostlar,
sözlerinizi dinlemek pek hoş, ama şimdi bir otel odasında rolümü ezberliyor olmak beni çok daha
mutlu ederdi!
NİNA (Coşkulu.) - Ne kadar doğru! sizi anlıyorum!
SORİN - Şehirde yaşamak elbette çok daha güzel bir şey. Çalışma odanda oturursun, uşak önceden
bildirmeden kimseyi içeri almaz, masanda telefonun... sokakta arabalar emrine hazır, filan...
DORN (Bir şarkı mırıldanır.) - ''Anlatın ona, çiçeklerim...''
(Şamrayev, arkasından Polina Andreyevna, girerler.)
ŞAMRAYEV - Herkescikler burada! Günaydın! (Arkadina'nın, sonra Nina'nın elini öper.) Sizi böyle
iyi gördüğüme pek memnun oldum. (Arkadina'ya.) Bugün karımla şehre gitmeye niyetliymişsiniz
hanımefendi, doğru mu bu?
ARKADİNA - Evet, niyetim var.
ŞAMRAYEV - Hımm... Harika, fakat ne ile gideceğinizi sorabilir miyim çok sayın hanımefendi?
Çavdar kaldırılıyor bugün, işçilerin hepsi çalışıyor. Sonra, hangi atlarla gideceğinizi sorabilir miyim?
ARKADİNA - Hangi atlarla? Hangileriyle olacağını ben nereden bileyim!
SORİN - Arabanın atları var ya.
ŞAMRAYEV (Sinirlenerek.) - Arabanın atları mı? Fakat arabanın atlarına hamut nereden bulayım?
Hamut nereden bulayım? Şaşılacak şey! Akıl almaz şey! Çok yüce hanımefendi! Bağışlayın,
yeteneğinizin hayranıyım, size hayatımın on yılını vermeye hazırım, ama at veremem!
ARKADİNA - Fakat ya zorunluysa gitmem, ne olacak? Tuhaf şey!
ŞAMRAYEV - Çok sayın hanımefendi! Sizin çiftlik yönetimi denilen şeyden haberiniz yok!
ARKADİNA (Parlar.) - Hep aynı eski hikâye! Bugünden tezi yok Moskova'ya dönüyorum ben de.
Benim için köyden at kiralatın yoksa istasyona yayan giderim!
ŞAMRAYEV (Parlar.) - Ben de istifa ediyorum! Kendinize başka bir kâhya bulun! (Çıkar.)
ARKADİNA - Her yaz aynı şey, her yaz hakarete uğruyorum burada! Bir daha ayağımı
basmayacağım buraya! (Soldan, göle girme yerinin bulunduğu varsayılan yönden çıkar, az sonra,
elinde oltalar ve kova taşıyan Trigorin arkasında olmak üzere, eve girdiği görülür.)
SORİN (Parlar.) - Küstahlık bu! Bu kadarına dayanılamaz! Tahammül sınırını aştı artık, vesselam.
Şimdi ne kadar at varsa getirteceğim buraya!
NİNA (Polina Andreyevna'ya) - İrina Nikolayevna'nın, böyle ünlü bir aktristin isteğini yerine
getirmemek, nasıl olur? Onun tüm istekleri, hatta kaprisleri, her türlü çiftlik yönetiminin üstünde
değil midir? İnanılır şey değil!
POLİNA ANDREYEVNA (Çaresizlik içinde.) - Ne yapabilirim ki ben? Kendinizi benim yerime
koyun. Benim elinden ne gelir.
SORİN (Nina'ya.) - Gidip hepimiz yalvaralım kızkardeşime, kalması için... Ha? (Şamrayev'in çıktığı
yöne bakarak.) Çekilmez herif! Zorba!
NİNA (Sorin'in kalkmasına engel olarak.) - Oturun, oturun... Götürürüz sizi... (Medvedenko'yla
birlikte koltuğunu sürerler.) Of, ne korkunç bütün bunlar!..
SORİN - Evet, evet, korkunç... Fakat kâhyalıktan ayrılmaz, şimdi konuşurum onunla...
(Çıkarlar. Dorn ve Polina Andreyevna kalır sahnede.)
DORN - Can sıkıcı şu insanlar. Kocanı yakasından tutup atmak gerekir aslında. Fakat şöyle
bağlanacak iş: Pyotr Nikolayeviç moruğuyla saygıdeğer kızkardeşi gidip özür dileyecekler ondan.
Göreceksiniz bakın!
POLİNA ANDREYEVNA - Arabanın atlarını da tarlaya gönderdi. Gün geçmiyor ki böyle bir
tatsızlık çıkmasın. Bilseniz nasıl üzüyor beni bunlar! Hasta gibi oluyorum... Nasıl titriyorum bakın...
Kabalıklarına dayanamıyorum artık onun. (Yalvarır.) Yevgeni, canım benim, sevgilim, ne olur
birlikte yaşayalım... Zamanımız geçiyor, genç değiliz artık, hiç değilse ömrümüzün son deminde,
gizlisiz saklısız, yalansız yaşayalım...
(Sessizlik).
DORN - Elli beş yaşındayım ben, yaşama tarzımı değiştirmem için çok geç.
POLİNA ANDREYEVNA - Beni neden reddettiğinizi biliyorum,yakınlık duyduğunuz başka
kadınlar da var. Hepsiyle birlikte yaşayamazsınız tabii. Anlıyorum. Özür dilerim... Başınızı ağrıttım...
(Evin yakınında Nina görünür; çiçek toplamaktadır.)
DORN - Yoo, dert değil.
POLİNA ANDREYEVNA - Kıskançlık yiyip bitiriyor beni. Tabii, doktorsunuz, kadınlardan
kaçamazsınız. Anlıyorum...
DORN (Yaklaşan Nina'ya.) - Orada ne var ne yok?
NİNA - İrina Nikolayevna ağlıyor. Pyotr Nikolayeviç'in de astım krizi tuttu.
DORN (Kalkar). - Gigip valeryen damlası vereyim ikisine de.
NİNA (Çiçekleri verir ona.) - Buyurun!
DORN - Merci bien! (Eve doğru gider).
POLİNA ANDREYEVNA (Arkasından giderken.) - Ne hoş çiçekler! (Evin yakınında, alçak sesle.)
Verin şu çiçekleri bana! (Alır, paralar, fırlatıp atar. Birlikte eve girerler.)
NİNA (Yalnız.) - Ünlü bir aktristin hem de böyle saçma bir nedenle gözyaşı döktüğünü görmek ne
tuhaf! Yığınların hayran olduğu, her gün gazetelerde kendisinden söz edilen, fotoğrafları satılan,
yapıtları yabancı dillere çevrilen bir yazarın da bütün gününü olta başında tüketip iki tatlı su kefali
yakaladığında sevinmesi de garip değil mi? Ben bu ünlü kişilerin gururlu, yanlarına varılmaz kişiler
olduklarını, kalabalıkları hor gördüklerini sanırdım. Soy sop tanınmışlığını, zenginliği her şeyden çok
önemseyen sıradan insanlardan, ünleri ve adlarının göz kamaştırıcılığıyla bir çeşit öç aldıklarını
düşünürdüm. Oysa onlar da ağlıyorlar, balık tutuyorlar, kâğıt oynuyorlar, herkes gibi gülüyor,
öfkeleniyorlar.
TREPLEV (Şapkasız, elinde bir tüfek ve vurulmuş bir martıyla girer.) - Yalnız mısınız burada?
NİNA - Evet, yalnızım.
(Treplev, Nina'nın ayakları dibine bırakır martıyı.)
NİNA - Bu da ne demek oluyor?
TREPLEV - Bugün bu martıyı öldürmek alçaklığında bulundum. Onu ayaklarınızın dibine
bırakıyorum.
NİNA - Neyiniz var sizin? (Kaldırıp bakar martıya.)
TREPLEV (Bir sessizlikten sonra.) - Yakında kendimi de böyle öldüreceğim.
NİNA - Sizi tanıyamıyorum.
TREPLEV - Doğru, ama ben de sizi tanıyamamaya başladıktan sonra. Bana karşı değiştiniz,
bakışlarınız yabancı, varlığım sıkıyor sizi.
NİNA - Son zamanlarda çok alıngan oldunuz. Söyledikleriniz de anlaşılmaz bir takım şeyler,
simgeler. Bakın işte, bu martı da bir simge olsa gerek, ama bağışlayın, anlamıyorum onu... (Martıyı
kaldırıp bankın üzerine koyar.) Sizi anlayabilmek için fazla basitim.
TREPLEV - Oyunumun öyle aptalca başarısızlığa uğradığı akşam başladı bu. Kadınlar başarısızlığı
bağışlamazlar. Hepsini yaktım onun, hepsini, tek bir kırpıntı kalmamacasına. Ne kadar mutsuz
olduğumu bilseniz! Bana karşı bu soğukluğunuz öyle korkunç, öyle akıl almaz bir şey ki!.. Sanki bir
gün kalkıp da bu gölün kuruduğunu ya da toprağın içine süzülüp gittiğini görüyor muşum gibi. Az
önce beni anlayabilmek için fazla basit olduğunuzu söylediniz. Oh, ne var anlamayacak burada?
Oyunum beğenilmedi, sanatımdan nefret ediliyor, beni sürüsüne bereket, sıradan değersiz biri olarak
görüyorsunuz... (Ayağını yere vurarak.) Ne kadar iyi anlıyorum bunu, nasıl anlıyorum! Beynime bir
burgu gibi işleyen bu düşünceye de, kanımı bir yılan gibi emen gururuma da lanet olsun... (Bir kitap
okuyarak gelen Trigorin'i görür.) İşte gerçek yetenek geliyor: Yürüyüşü Hamlet gibi, elinde de
kitapla! (Oynar.)''Sözcükler... Sözcükler... Sözcükler...'' Güneş henüz ulaşmadı size ama,
gülümsüyorsunuz şimdiden, bakışlarınız onun ışınlarında erimeye başladı bile.. Size engel olmayayım.
(Hızla çıkar.)
TRİGORİN (Kitaba notlar alır.) - Enfiye çeker, votka içer, hep karalar giyer, bir öğretmen onu
seviyor...
NİNA - Günaydın Boris Alekseyeviç!
TRİGORİN - Günaydın. İşler birden bire öyle karıştı ki sanırım gidiyorum bugün. Sizinle bir daha
görüşeceğimizi hiç sanmam. Çok yazık. Genç ve ilginç kızlar çok sık çıkmıyor karşıma. İnsan on
sekiz on dokuz yaşlarında nasıl hisseder kendini, unutmuşum. Zihnimde canlandıramıyorum. Bu
yüzden de hikâyelerimde ve romanlarımda genç kız tipleri genellikle yapaydır. Aklınızdan geçenleri,
nasıl bir insan olduğunuzu öğrenebilmek için, bir saatliğine olsun yerinizde olmak isterdim.
NİNA - Ben de sizin yerinizde olmak isterdim.
TRİGORİN - O da neden?
NİNA - Ünlü, yetenekli bir yazarın kendini nasıl hissettiğini öğrenmek için. Nasıl bir şey ünlülük
duygusu? İnsan nasıl algılıyor onu?
TRİGORİN - Nasıl mı? Bilmem. Bunu düşünmedim hiç. (Bir an düşünerek.) Ya siz ünümü
büyütüyorsunuz gözünüzde, ya da ünlülük duygusu diye bir şey yok.
NİNA - Kendinizle ilgili yazıları okuduğunuzda da bir şey hissetmiyor musunuz?
TRİGORİN - Överlerse hoşuma gider, yererlerse birkaç gün canım sıkılır.
NİNA - Ne kadar olağanüstü bir dünyanız var! Bilseniz nasıl gıpta ediyorum size! İnsanların yazgıları
çok farklı birbirinden. Kimileri güçlükle sürüklerler cansıkıcı, silik varlıklarını. Hepsi biribirine
benzer bu zavallıların. Mutsuzdurlar. Kimilerine ise, sizin gibilere örneğin, ki milyonda birdir bunlar,
nasıl da ilginç, aydınlık, anlam dolu bir yaşam düşmüş... Mutlusunuz siz...
TRİGORİN - Ben mi? (Omuzlarını silker.) Hımm... Bakın, ünden, mutluluktan , aydınlık bir
yaşamdan filan söz ediyorsunuz ya, benim için bütün bu güzel sözler, bağışlayın, ağzıma sürmediğim
bir marmelattan farksızdır. Siz çok genç ve çok iyisiniz.
NİNA - Hayatınız çok güzel sizin.
TRİGORİN - Fakat nedir güzel olan benim hayatımda? (Saatine bakar.) Gidip yazmam gerek şimdi.
Özür dilerim, zamanım yok... (Güler.) Derler ya hani, tam can alıcı noktama dokundunuz...
Heyecanlanmaya, biraz da kızmaya başladım. Fakat, konuşalım hadi. O çok güzel, aydınlık
bulduğunuz hayatımdan söz edelim.. Fakat, bilmem ki nereden başlamalı? (Biraz düşünür.) Bakın,
insanın gece gündüz aklından çıkmayan bir takım saplantıları vardır. Söz gelimi, aya takmıştır
kafasını. İşte benim de kendime göre böyle bir ay var kafamda. Bir düşünce yakamı bırakmaz hiç:
Yazmam gerek, yazmam gerek, yazmam gerek diye tekrarlayıp dururum. Bir hikâye ya da romanı mı
bitirdim, nedense hemen bir başkasını, sonra bir üçüncüsünü, onun arkasından da bir dördüncüsünü
yazmak zorundayımdır... Konaklama yerlerinde dinlenmeksizin at değiştiren bir yolcu gibi
durmaksızın yazarım, başka türlü davranmak da elimde değildir. Bunda güzel ya da aydınlık olan ne
var, sorarım size? Of, ne saçma bir hayat bu! Alın işte, sizinle birlikte olmaktan haz duyuyorum şu
anda, ama bitmemiş bir hikâye ya da romanın beni beklediği düşüncesi de bir an bile çıkmıyor
aklımdan. Gökyüzüne bakıp da kuyruklu piyanoya benzeyen şu bulutun sözülüp gittiğini mi
gördüm; hemen, bir hikâyemin bir yerine gökyüzünden kuyruklu piyanoya benzeyen bir bulutun
süzülüp gittiğini koymalıyım diye düşünürüm. Vanilya çiçeği kokuyor değil mi? Hemen mim
koyarım: ''Ağdalı bir koku, çiçeği dul kadın giysisi renginde, bir yaz akşamı tasvirinde kullanılacak...''
Sizin ağzınızdan ve kendi ağzımdan çıkan her sözcüğü kaptığım gibi, edebiyat dağarıma tıkıştırırım,
bakarsın işe yarar! Bir çalışmayı bitirdiğimde dinlenebilmek, havasından çıkmak için, tiyatroya, ya da
balık tutmaya koşarım. Ama hayır! Demir gülleye benzeyen bir şey kafamın içinde yuvarlanmaya
başlamıştır bile. Yeni bir konu masaya sürükler beni ve dinlenme fırsatı bulamadan bir kez daha
yazmaya koyulurum. Ve bu böylece sürüp gider... Kendimden rahat yoktur bana. Ve tanımadığım
birilerine bal vermek için kendi hayatımı yok ettiğimi, en güzel çiçeklerimin tozunu yağmaladığımı,
çiçeklerin kendilerini de koparıp köklerini ayaklarımın altında ezdiğimi hissederim. Şimdi, kaçık
değil de ne derler bana? Yakınları, tanıdıkları, aklı yerinde bir insana davranır gibi davranırlar mı
böyle birine? ''Şu ara ne var tezgâhta? Bize ne armağan edeceksiniz acaba?'' Hep aynı sorular, aynı
tavırlar... Ve bana öyle geliyor ki artık, yakınlarımın ilgileri, övgüleri, hayranlıkları, tüm bunlar,
aldatıdan başka bir şey değil. Bir hastayı aldatır gibi aldatıyorlar beni. Hani bazen korkuyorum,
Gogol'ün Poprişçin'i gibi, bir gün arkamdan usulca yaklaşıp, yakaladıkları gibi tımarhaneye
kapatacaklar diye... En güzel yıllarım olan gençlik yıllarımda, yazarlığa başladığım o yıllarda da
yazmak sürekli bir ıstıraptı benim için. Küçük yazar hele şansı da yardım etmiyorsa bir fazlalık gibi
hisseder kendini. Beceriksiz, sakar, diken üstünde gibi tedirgindir. Karşı konulmaz bir güç, edebiyat
ve sanat çevrelerine çeker onu. İnsanların gözlerine doğrudan doğruya ve cesurca bakmaya korkarak,
silik ve ürkek, dolanıp durur oralarda. Parasız bir kumar düşkününün korka korka kumar masalarına
sokulması gibi. Okurlarımı tanımazdım, ama onları nedense hep, dost olmayan, kuşkucu birileri
olarak canlandırırdım gözümde. Topluluktan korkardım, ürkütürdü beni ve ne zaman yeni bir
oyunum sahnelenecek olsa, bana esmer seyirciler ona karşı düşmanca bir tavır alıyorlarmış,
sarışınlarsa umursamıyorlarmış gibi gelirdi hep. Of, ne korkunçtu bütün bunlar! Ne ıstırap verici bir
şeydi!
NİNA - Fakat böyle de olsa, esinlenme ve yaratma anlarının size mutluluk verdiği olmuyor mu hiç?
TRİGORİN - Evet, yazarken zevk duyuyorum. Düzeltileri okumak da hoş. Fakat yazdığım şey
basılıp da çıktı mı, dayanılmaz bir sıkıntı oluyor benim için. Her şeyin baştan başa yapmacık ve
yanlış olduğunu görüyorum. Bütün bunları keşke hiç yazmamış olsaydım diye düşünüyorum ve
içimi karalar basıyor. (Güler.) Topluluk okuyor sonra: "Hiç de fena değil, sevimli.. Sevimli ama
Tolstoy nerede, bu nerede..." Ya da "Pek hoş, ama Turgenyev'in Babalar ve Çocukları daha güzeldi."
böylece son nefesime kadar, her şey sevimli ve hoş olacak, daha fazla değil. Ölümümden sonra da
tanıdıklar mezarımın yakınından geçerlerken "Burada Trigorin yatıyor" diyecekler. "İyi bir yazardı,
ama Turgenyev kadar değil."
NİNA - Bağışlayın, söylediklerinizi anlamaya çalışmayacağım artık. Sizinki başarı şımarıklığı, başka
bir şey değil.
TRİGORİN - Hangi başarıdan söz ediyorsunuz? Kendimi hiçbir zaman sevmedim. Bir yazar olarak
hoşlanmam kendimden. Daha da kötüsü, kafam puslu gibi hep, çoğu kez ne yazdığımın farkında bile
değilim... Bakın şu gölü, ağaçları, gökyüzünü, doğayı seviyorum, hissediyorum, içimde bir tutku, karşı
konulmaz yazma isteği uyandırıyorlar. Fakat sadece bir doğa betimcisi değilim ki ben, ülkemin
yurttaşıyım aynı zamanda. Yurdumu ve onun insanlarını seviyorum. Yazdıklarımda halktan, onun
çektiği acılardan, geleceğinden, bilimden, insan haklarından ve daha bunlar gibi birçok şeyden söz
etmekle yükümlü olduğumu hissediyorum. Ve işte böylece çala kalem her şeyden söz ediyorum,
dört bir yandan sıkıştırıyorlar beni, kızıp öfkeleniyorlar ve ben köpeklerin kovaladığı küçük bir tilki
gibi oradan oraya atıyorum kendimi... Hayat ve bilim ileriye doğru gitmekteyken, hep geri, geri
kaldığımı hissediyorum, tıpkı istasyona geldiğinde az önce kalkmış olan trene yetişmesinin olanaksız
olduğunu gören bir köylü gibi... Ve eninde sonunda, bir doğa betimcisinden başka bir şey
olmadığımı, geri kalan konularda iliklerime kadar sahte olduğumu hissediyorum...
NİNA - Çalışmaktan öyle bitkin düşmüşsünüz ki kendi değerinizi kavramaya ne zamanınız ne de
isteğiniz var. Kendinizden hoşnut olmayabilirsiniz, fakat başkaları için büyük ve güzelsiniz! Sizin gibi
bir yazar olsam tüm yaşamımı sıradan insanlara adar, fakat aynı zamanda da mutluluklarının ancak
benim düzeyime yükselmekte olduğunu bilirdim ve beni bir zafer arabasında taşırlardı.
TRİGORİN - Zafer arabası ha? Yoksa Agamemnon muyum ben, neyim?
(Birlikte gülerler.)
NİNA - Böyle bir mutluluk için, bir yazar ya da aktrist olmanın mutluluğu uğruna, ailemin
sevgisizliğine dayanır, yoksulluğa, düş kırıklıklarına göğüs gerer, tavan arasında oturur, yavan
ekmekle yetinirdim. Kendi kendime yetmezliğin acılarını da memnuniyetle yaşar, ama buna karşılık
ün isterdim, gerçek, göz alıcı bir ün... (Elleriyle yüzünü kapar.) Başım dönüyor... Of...
ARKADİNA'NIN SESİ (Evden.) - Boris Alekseyeviç!...
TRİGORİN - Beni çağırıyorlar... Eşyalar toplanıyor olmalı. Canım hiç gitmek istemiyor... (Göle
bakarak.) Şu güzelliğe bakın, cennet gibi!.. Ne harika bir güzellik!..
NİNA - Karşı kıyıdaki bahçeyle evi görüyor musunuz?
TRİGORİN - Evet.
NİNA - Rahmetli annemin çiftliğidir. Orada doğdum. Tüm yaşamım bu gölün çevresinde geçti, her
bir adasını bilirim onun.
TRİGORİN - Çok güzel bir yer gerçekten! (Martıyı görerek.) Bu nedir?
NİNA - Bir martı. Konstantin Gavriliç vurmuş.
TRİGORİN -Güzel bir kuş. Doğrusu hiç gitmek istemiyor canım. İrina Nikolayevna'yı razı edin de
kalsın. (Defterine bir şeyler yazar.)
NİNA - Ne yazıyorsunuz?
TRİGORİN - Not alıyorum... Bir konu geldi de aklıma... (Defteri cebine koyar.) Küçük bir hikâye
konusu. Çocukluğundan beri göl kıyısında yaşayan bir genç kız var, sizin gibi biri; tıpkı bir martı gibi
seviyor bu gölü ve bir martı gibi de mutlu ve özgür. Günün birinde bir adam geliyor oraya, kızı
görüyor ve yapacak başka bir işi olmadığından yazık ediyor kıza, tıpkı bu martı gibi...
(Bir sessizlik.)
(Pencerede Arkadina görünür.)
ARKADİNA - Boris Alekseyeviç, neredesiniz?
TRİGORİN - Geliyorum! (Giderken dönüp Nina'ya bakar. Penceredeki Arkadina'ya.) Ne var?
ARKADİNA - Kalıyoruz.
(Trigorin eve girer.)
NİNA (Ramp ışığına yaklaşır, bir an düşündükten sonra.) - Bir düş bu!

PERDE


ÜÇÜNCÜ PERDE

Sorinlerin yemek odası. Sağda ve solda kapılar. Bir büfe. İlaç dolabı. Odanın ortasında bir masa.
Yolculuk hazırlığını gösteren bir bavul ve karton şapka kutuları. Trigorin masada kahvaltı ederken,
Mâşa onun yanında ayakta durmaktadır.

MÂŞA - Yazar olduğunuz için söylüyorum bunları size. İşinize yarayabilir. İnanın, eğer ölümcül
biçimde yaralasaydı kendini, bir an bile yaşamazdım ben de. Ama metanetim yerinde yine de. İşte
silkindim ve kararımı verdim: Bu aşkı söküp atacağım yüreğimden, kökünden sökeceğim.
TRİGORİN - Nasıl?
MÂŞA - Evleneceğim. Medvedenko'yla.
TRİGORİN - Şu öğretmenle mi?
MÂŞA - Evet.
TRİGORİN - Anlamıyorum, ne anlamı var bunun?
MÂŞA - Umutsuzca sevmenin, yıllardır bir şeyler bekleyip durmanın anlamı var mı? Evlenince aşk
maşk kalmayacak, yeni kaygılar eski duyguları silip süpürecektir... Sonra bir değişikliktir ne de olsa.
Bir tek daha atalım mı?
TRİGORİN - Çok olmaz mı?
MÂŞA - Yok canım! (Kadehleri doldurur.) Öyle bakmayın bana. Sandığınızdan daha sık içer
kadınlar. Benim gibi herkesin gözü önünde içenler azınlıktadır, çoğu gizli içer. Ya. Ve daima votka
ya da konyaktır içtikleri. (Kadehini Trigorin'inkiyle tokuşturur.) Şerefinize! Sade, içten bir adamsınız.
Ayrılacak olmamız yazık.
(İçerler.)
TRİGORİN - Ben de gitmek istemiyorum.
MÂŞA - Rica edin, kalsın.
TRİGORİN -Yok, kalmaz artık. Oğlu son derece dengesiz davranıyor. Bir bakmışsın kendini
vurmuş, şimdi de beni düelloya çağıracağı söyleniyor. Niçin bütün bunlar? Somurtuyor,
homurdanıyor, yeni biçimler vaaz edip duruyor... Oysa herkese yer var. Ne diye itişip kakışmalı ki?
MÂŞA - Kıskançlık da var işin içinde. Neyse, beni ilgilendirmez. (Bir sessizlik. Yakov elinde bavulla
soldan sağa doğru gider. Nina girer, pencerenin önünde durur.)
MÂŞA - Benim öğretmen akıllı biri değil pek, ama dürüst bir insan ve yoksul. Acıyorum ona.
Zavallı, yaşlı annesine de acıyorum. Eh, kalın sağlıcakla. Kemlikle anmayın beni. (Trigorin'in elini
içtenlikle sıkar.) Gösterdiğiniz yakınlığa teşekkür ederim. Bana kitaplarınızı gönderin, ama mutlaka
imzalı olarak. Ama sakın "çok sayın" filan diye yazmayın, şöyle deyin yeter: "Kimin nesi olduğunu
bilmeyen, bu dünyada ne için yaşadığı belirsiz Marya'ya..." Hoşça kalın! (Çıkar.)
NİNA (Yumruk biçiminde sıktığı elini Trigorin'e doğru uzatarak.) - Tek mi çift mi?
TRİGORİN - Çift.
NİNA (İçini çeker.) - Hayır. Tek bir nohut tanesi var elimde. Aktrist olacak mıyım, olmayacak
mıyım diye niyet tutmuştum? Hiç değilse bir akıl veren olsa...
TRİGORİN - Böyle işlerde akıl verilemez.
NİNA - Ayrılıyoruz artık... ve... belki görüşemeyeceğiz bir daha. Şu küçük madalyonu benden bir anı
olarak kabul etmenizi diliyorum. Adınızın baş harflerini kazıttım üzerine... Şu yanda da kitabınızın
adı yazılı: "Gündüzler ve Geceler''...
TRİGORİN - Ne zarif şey! (Madalyonu öper.) Olağanüstü güzellikte bir armağan!
NİNA - Arada bir beni anımsayın.
TRİGORİN -Anımsayacağım. O günlük güneşlik günde olduğunuz gibi anımsayacağım sizi. Bir hafta
önce, açık renkli bir giysi vardı üstünüzde hani, konuşmuştuk... beyaz bir martı yatıyordu bankın
üzerinde de...
NİNA (Düşünceli.) - Evet, martı... (Bir sessizlik.) Şimdi daha fazla konuşamayacağız, gelenler var...
Ayrılmadan önce iki dakika ayırın bana, yalvarırım... (Soldan çıkar. Aynı anda sağdan Arkadina, frak
giyinmiş ve nişanlarını takmış olarak Sorin, arkalarından da eşya toplama telaşı içinde Yakov
girerler.)
ARKADİNA (Sorin'e.) - Evde otursana, ihtiyarcık. Romatizmalı bacaklarınla gezmelere gitmek
senin nene? (Trigorin'e). Kimdi az önce buradan çıkan? Nina mıydı?
TRİGORİN - Evet.
ARKADİNA - Pardon, engel olduk... (Oturur.) Sanırım toparlandı her şey. Yorgunluktan bittim.
TRİGORİN (Madalyonun üstündeki yazıyı okur.) - "Gündüzler ve Geceler", sayfa 121, 11. ve 12.
satırlar...
YAKOV (Masayı toplarken.) - Oltaları da koyayım mı efendim?
TRİGORİN - Evet, daha gerekecekler bana. Ama kitapları birilerine verirsin.
YAKOV - Başüstüne.
TRİGORİN (Kendi kendine.) - Sayfa 121, 11. ve 12. satırlar. Ne var acaba bu satırlarda?
(Arkadina'ya.) Burada benim kitaplarımdan var mı?
ARKADİNA - Evet, ağabeyimin çalışma odasında, köşedeki dolapta.
TRİGORİN - Sayfa 121... (Çıkar.)
ARKADİNA - Dinle beni Petruşa, evde kal...
SORİN - Siz gittikten sonra burada yaşayamam.
ARKADİNA - Kentte ne var peki?
SORİN - Özel bir şey yok, ama yine de... (Güler.) Belediye Konağı'nın temel atma töreni var falan
filan... Birkaç saatliğine de olsa şu durgun hayattan kurtulmak istiyor insan, zifir bağlamış hurda bir
ağızlık gibi bir köşede yatıp durmaktan usandım... Atları saat birde getirmelerini emrettim, böylece
yola aynı zamanda çıkacağız.
ARKADİNA (Bir sessizlikten sonra.) - Burada kal sen, sıkıntıya kaptırma kendini, üşütme. Oğluma
göz kulak ol. Gözün onun üzerinden eksik olmasın. Doğru yolu göster ona. (Bir sessizlikten sonra.)
Gidiyorum işte. Konstantin'in kendini neden vurduğunu öğrenemeden. Bence başlıca neden
kıskançlık. Bu yüzden de Trigorin'le birlikte buradan ne kadar çabuk gidersem o kadar iyi.
SORİN - Nasıl söylemeli bilmem, ama başka nedenler de var. anlaşılmayacak bir şey değil; aklı
başında genç bir adam, burada, bu ıssız köy hayatını yaşıyor. Ne parası, ne toplumda bir yeri, ne
geleceği var. Belli başlı bir işi yok. Başı boşluğundan utanıyor ve korkuyor. Çok severim onu, o da
bana bağlıdır. ama yine de, ne de olsa, yerinin burası olmadığını biliyor, başkalarının merhametiyle
yaşayan bir besleme, bir asalak gibi hissediyor kendini. Şaşacak bir şey yok bunda, gururlu bir insan.
ARKADİNA - Beni çok tasalandırıyor... (Düşünceli.) Bir işe mi girmeli acaba?
SORİN (Islıkla bir ezgi çalar, sonra kararsızca.) -Bence... Ona biraz para vermen yapılacak en iyi şey
olurdu. Bir kere doğru dürüst giyinmesi gerek, vesselam... Baksana üç yıldır aynı ceketi taşıyor
sırtında, paltosu da yok... (Güler.) Sonra biraz gezip tozması da fena olmazdı delikanlının...
Yurtdışına gitmesi filan... Çok para tutmaz bu.
ARKADİNA - Tutmaz olur mu... Kostüm için bir şeyler yapabilirim belki, fakat yurtdışı olmaz...
Yok, şu sıra kostüm de olmaz. (Kararlı.) Param yok!
(Sorin güler.)
ARKADİNA - Yok!
SORİN (Islıkla bir ezgi çalar.) - Peki peki. Kusura bakma canım, gücenme... İnanıyorum sana...
Gönlü yüce, soylu bir kadınsın sen.
ARKADİNA (Yaşlı gözlerle.) - Param yok!
SORİN - Bende olsa, söylemeye ne gerek, ben verirdim. Ama tek meteliğim yok. (Güler.) Kâhya
emekli maaşımı olduğu gibi alıp tarım işlerine, hayvancılığa, arıcılığa harcıyor, paralarım çarçur
oluyor. İnekler geberiyor, arılar telef oluyor, atlara gelince, bana kimsenin at verdiği yok zaten.
ARKADİNA - Evet, param var biraz, ama bir aktristim ben. Sadece tuvalet parası yıktı beni zaten.
SORİN - Tatlısın, iyi yürekli bir kadınsın sen... Saygım var sana... Evet... Bana bir şeyler oluyor yine...
(Sendeler.) Başım dönüyor. (Masaya tutunur.) Kötüyüm, vesselam...
ARKADİNA (Korkmuş.) - Petruşa! (Tutmaya çalışarak.) Petruşa, ağabeyciğim! (Bağırır.) Yardım
edin! Yardım edin bana! (Treplev başında bir sargıyla ve Medvedenko girerler.)
ARKADİNA - Fenalaştı birden!
SORİN - Bir şey değil, bir şey değil... (Gülümser ve su içer.) Geçti... vesselam...
TREPLEV (Annesine.) - Korkma anne, tehlikeli bir şey değil. Bugünlerde sık sık böyle oluyor dayım.
(Dayısına.) Dayı, yatmalısın.
SORİN - Evet, biraz... Fakat ne olursa olsun gideceğim kente... Biraz yatıp gideceğim... Kesinlikle...
(Bastonuna dayanarak yürür.)
MEDVEDENKO (Kolundan tutup yürümesine yardım ederek.) - Size bir bilmece: Sabahleyin dört,
öğleyin iki, akşamleyin üç ayak üstünde olan nedir? (Güler.) Evet.
SORİN - Geceleyin de sırt üstü. Teşekkür ederim, kendim yürüyebilirim.
MEDVEDENKO - Hadi, hadi, nezakete gerek yok (Sorin'le birlikte çıkarlar.)
ARKADİNA - Çok korkuttu beni.
TRİGORİN - Köyde yaşaması sağlığına yaramıyor. Sürekli gerilim içinde. Anne, cömertliğin tutsa da
ona birkaç bin ruble ödünç versen ne olur? Bütün bir yılı kentte geçirebilirdi böylece.
ARKADİNA - Param yok benim, aktristim ben, banker değil... (Bir sessizlik.)
TREPLEV - Anne, sargımı değiştirir misin? Bu işi çok iyi yaparsın sen.
ARKADİNA (İlaç dolabından tentürdiyot ve içinde sargı gereçleri bulunan bir kutu çıkarır.) Doktor
da gecikti.
TREPLEV - Onda geleceğini söylemişti, öğle oldu.
ARKADİNA - Otur. (Oğlunun başındaki sargıyı çözer.) Sanki sarık. Dün mutfakta bir yolcu senin
hangi milletten olduğunu soruyordu. Fakat yaran iyileşmiş hemen hemen. Kuruması gereken küçük
bir yer kalmış sadece. (Oğlunun başını öper.)
Ben yokken silahla oynamayacaksın bir daha, değil mi?
TREPLEV - Yok, anne. Kendimi denetleyemediğim çılgınca bir umutsuzluk anıydı o. Bir daha
olmayacak. (Annesinin ellerini öper.) Ellerin büyülüdür senin. Hiç unutmam, devlet tiyatrosunda
çalıştığın sırada, ben küçük bir çocuktum, bizim avluda bir kavga çıkmıştı da kiracılardan bir
çamaşırcı kadını fena halde hırpalamışlardı. Anımsadın mı? Kadını kaldırıp götürdüklerinde
baygındı... İyileşinceye kadar ziyaretine gitmiştin onun, ilaç götürmüştün, çocuklarını çamaşır
teknesinde yıkamıştın. Yoksa anımsamıyor musun?
ARKADİNA - Hayır! (Yeni bir sargı sarar oğlunun başına.)
TREPLEV - Oturduğumuz binada iki de balerin vardı... Sana kahve içmeye gelirlerdi...
ARKADİNA - Bunu anımsıyorum.
TREPLEV - Çok dindar kişilerdi. (Bir sessizlik.) Son zamanlarda, şu son günlerde, tıpkı
çocukluğumdaki gibi seviyorum, öyle içten, bütün kalbimle... Senden başka kimsem kalmadı artık.
Fakat neden, neden bu adamın etkisinden kurtulamıyorsun?
ARKADİNA - Onu anlayamıyorsun Konstantin... Çok soylu bir insandır o...
TREPLEV - Öyleyse kendisini düelloya çağıracağımı öğrendiğinde, soyluluğu bir korkak gibi
davranmasına neden engel olmadı? Gidiyor. Yüz kızartıcı bir kaçış bu.
ARKADİNA - Ne saçma şey! Ona buradan gitmesini rica eden benim.
TREPLEV - Çok soylu bir insanmış gerçekten de! Biz burada onun yüzünden neredeyse kavga
ederken, o bir yerlerde, parkta ya da salonda üstümüze gülüyordur şimdi... Nina'yı çözümlüyor, dahi
bir yazar olduğu konusunda onu kuşkuya yer kalmayacak biçimde ikna etmeye çalışıyordur...
ARKADİNA - Bana bu çirkin şeyleri söylemekten özel bir zevk duyuyorsun. Sözünü ettiğin kişiye
saygım var ve rica ederim benim yanımda onun için kötü şeyler söyleme.
TREPLEV - Ama benim saygım yok. Senin istediğin, benim de onu bir dahi olarak görmem. Fakat,
bağışla, yalan söylemeyi beceremem ben, yazdıklarından bana usanç geldi artık.
ARKADİNA - Basit bir kıskançlık olayı bu. Yeteneği olmayıp da hevesi olanların gerçek yeteneklere
çamur atmaktan başka yapacakları bir şey yoktur çünkü. Ne denir, bu da bir çeşit avuntu işte!
TREPLEV - (Alaycı.) Gerçek yetenekler! (Öfkeyle.) Sizin topunuzdan çok daha yetenekliyim ben,
madem öyle! (Başındaki sargıyı çekip çıkarır.) Siz, tutucular, sanat alanında su başlarını tutmuşsunuz
bir kere, kendi dışınızdakilere yaşama hakkı tanımıyorsunuz. Sadece kendi yaptıklarınızı kurala
uygun ve gerçek sayıyorsunuz! Sanatçı saymıyorum sizi! Ne seni, ne de onu!
ARKADİNA - Dekadan!
TREPLEV - Sen sevgili tiyatrona git de, o acınası, beş para etmez oyunlarında oyna!
ARKADİNA - Öyle oyunlarda hiçbir zaman oynamadım ben! Bana dil uzatma! Uyduruk bir operet
bile yazacak yeteneğin yok senin. Kievli sonradan görme, türedi seni! Asalak!
TREPLEV - Cimri!
ARKADİNA - Kılıksız!
(Treplev oturur ve sessizce ağlar.)
ARKADİNA - Beş para etmezsin! (Üzüntü ve öfkeyle gezinir.) Ağlama... Ağlama diyorum...
(Kendisi de ağlar.) Ağlama diyorum sana... (Oğlunu kucaklar, yüzünü, saçlarını öper.) Sevgili yavrum
benim, bağışla günahkâr anneni. Bağışla bu bahtsız kadını.
TREPLEV - (Annesini kucaklayarak.) Ah bilseydin! Her şeyimi yitirdim! Beni sevmiyor, yazamaz
oldum artık, tüm umutlarım yok oldu...
ARKADİNA - Umutsuzluğa kapılma... Her şey düzelecek... O gidince Nina seni sevecektir yine...
(Oğlunun gözyaşlarını kurular.) Yeter. Barıştık artık, değil mi?
TREPLEV - (Annesinin ellerini öper.) Evet anne.
ARKADİNA - (Sevecen.) Onunla da barış. Vazgeç düellodan... olmaz mı?
TREPLEV - Peki... Ama izin ver, görmeyeyim onu. Bana ağır geliyor bu. Gücümün üstünde bir şey...
(Trigorin girer.) İşte... Gidiyorum ben... (İlaçları çabucak dolaba koyar.) Sargıyı doktor sarar artık...
TRİGORİN (Kitapta aranarak.) 121. sayfa... 11 ve 12. satırlar... Tamam... (Okur.) ''Eğer bir gün
hayatım sana gerekecek olursa gel ve al onu...''
(Treplev sargıyı yerden alıp çıkar.)
ARKADİNA - (Saate bakarak.) Atlar az sonra koşulmuş olacak.
TRİGORİN - (Kendi kendine.) Eğer bir gün hayatım sana gerekecek olursa gel ve al onu.
ARKADİNA - Umarım her şeyin toparlanmıştır artık?
TRİGORİN - (Sabırsızlıkla.) Evet... Evet... (Düşünceli.) Temiz bir yürekten kopan bu çağrıda neden
bir keder çınıltısı duydum, neden acıyla burkuldu yüreğim?.. Eğer bir gün hayatım sana gerekecek
olursa gel ve al onu. (Arkadina'ya.) Bir gün daha kalalım!
(Arkadina ''olmaz'' anlamında sallar başını.)
TRİGORİN - Kalalım, ne olur!
ARKADİNA - Seni burada tutan şeyin ne olduğunu biliyorum canım. Ama kendine hâkim ol. Başın
döndü biraz, ayıl.
TRİGORİN - Sen de ayıl, mantıklı, akıllı ol. Çevrende olanlara gerçek bir dost gibi bak ne olur!
(Arkadina'nın elini tutup sıkarak.) Fedakâr bir insansın sen... Arkadaş olalım... Vazgeç benden...
ARKADİNA - (Şiddetli bir heyecan içinde.) Böylesine kapıldın demek?
TRİGORİN - Beni ona doğru çeken bir şey var! Bu belki de bana gereken şeyin ta kendisi.
ARKADİNA - Taşralı bir genç kızın aşkı, öyle mi? Oh, öylesine az tanıyorsun ki kendini!
TRİGORİN - İnsanlar ayakta uyurlar bazen. Şimdi seninle konuşuyorum ya aslında uykudayım sanki
ve düşümde onu görüyorum... Tatlı, olağanüstü düşler kapladı beni... Bırak gideyim, ne olur...
ARKADİNA - (Titreyerek.) Hayır, hayır... Nihayet herhangi bir kadınım ben de, böyle
konuşamazsın benimle... Üzme beni Boris... Korkunç bütün bunlar...
TRİGORİN - İstesen olağanüstü olabilirsin. Dünyada mutluluk verebilecek tek şey, taze, şiir dolu,
insanı hülyaların dünyasına çeken bir aşk olabilir ancak! Ben böyle bir aşk yaşamadım daha!
Gençliğimde, editör kapılarının eşiğini aşındırmaktan, yoksullukla boğuşmaktan vaktim olmadı...
Sonunda gelip buldu beni o aşk, el ediyor, çağırıyor... Niye kaçayım ondan?
ARKADİNA - (Öfkeyle.) Sen aklını kaçırmışsın!
TRİGORİN - Varsın olsun!
ARKADİNA - Hepiniz bana acı çektirmek için söz birliği etmişsiniz bugün! (Ağlar.)
TRİGORİN - (Başını ellerinin arasına alır.) Anlamıyor! Anlamak istemiyor!
ARKADİNA - Öylesine yaşlı ve çirkin miyim ki başka kadınlar hakkında utanıp sıkılmadan
konuşuluyor benimle? (Trigorin'i kucaklayıp öper.) Oh, sen çılgına dönmüşsün! Güzelim benim,
olağanüstü sevgilim! Sen benim hayatımın son sayfasısın! (Önünde diz çöker.) Sevincim benim,
gururum, mutluluğum! (Dizlerine kapanır.) Beni bir saatliğine bile bırakacak olsan yaşayamam,
aklımı kaçırırım, olağanüstü erkeğim benim, kulu kölesi olduğum, efendim...
TRİGORİN - Bir gelen olur... (Kalkmasına yardım eder.)
ARKADİNA - Gelsinler, sana olan aşkımdan utanç duymuyorum ki. (Ellerini öper.) Hayatımın
zenginliği, deli bozuğum benim; bir çılgınlık yapmak istiyorsun sen, ama ben istemiyorum,
bırakmayacağım seni... (Güler.) Benimsin sen... Benim... Bu alın, bu gözler, bu güzelim ipek saçlar
benim... Tümüyle bana aitsin sen... Öyle akıllı, öyle yeteneklisin ki... Bugünün yazarlarının hepsinden
üstünsün, sen Rusya'nın biricik ümidisin... Sende öylesine içtenlik, yalınlık, tazelik, öyle sağlıklı bir
humor var ki... Bir insanı, bir doğa parçasını en belirgin çizgileriyle bir çırpıda yaratabiliyorsun sen.
İnsanların yaşıyor senin! Oh, seni heyecana kapılmadan okumanın olanağı var mı! Dalkavukluk
yaptığımı, yalan söylediğimi mi sanıyorsun? Şu gözlerime bak... Bak... Bir yalancının gözleri olabilir
mi bunlar? Görüyorsun işte, senin gerçek değerini ben biçebilirim ancak, sana doğruyu söyleyen tek
kişiyim ben, sevgilim benim, biricik erkeğim... Geliyorsun değil mi? Ha? Bırakmayacaksın beni, değil
mi?
TRİGORİN - İradem yok benim... Hiçbir zaman da olmadı...Uyuşuk, gevşek, nereye çekerlerse oraya
giden biri... Kadınlar böyle bir erkekten nasıl hoşlanır? Al beni, götür, ama bir adım öteye bırakma
kendinden!
ARKADİNA (Kendi kendine.) - Elimdesin artık!.. (Hiçbir şey olmamış gibi pervasızca.) Yine de
istiyorsan kalabilirsin tabii. Ben giderim, bir hafta sonra da sen gelirsin. Niye acele edesin ki?
TRİGORİN - Yok! Birlikte gidelim artık.
ARKADİNA - Sen bilirsin... Madem öyle, birlikte gideriz...
(Bir sessizlik. Trigorin defterine notlar alır.)
ARKADİNA - Ne yapıyorsun?
TRİGORİN - İlginç bir söz duydum sabahleyin ''Kızlar Ormanı''... İşe yarar... (Gerinir.) Gidiyoruz
demek? Yine vagonlar, istasyonlar, büfeler, pirzolalar, bitmez tükenmez konuşmalar...
ŞAMRAYEV (Girer.) - Arabanızın hazır olduğunu üzüntüyle bildiririm efendim. Yola çıkmanın
vaktidir. Tren ikiyi beş geçe geliyor. Saygıdeğer İrina Nikolayevna, aktör Suzdaltsev'in şimdi
nerelerde olduğunu soruşturmayı unutmazsınız değil mi? Hayatta mı? Sağlığı yerinde midir? Bir
zamanlar az mı içtik birlikte... ''Posta Arabası Soygunu''nda eşsiz bir oyun çıkarmıştı... O zamanlar,
hiç unutmam, yine çok seçkin bir kişi olan trajedi aktörü İsmailov ile birlikte çıkarlardı sahneye...
Telaş etmeyin saygıdeğer hanımefendi, daha beş dakikanız var... Bir keresinde bir melodramda
komplocu rolündeydiler... Ansızın ele geçtiklerinde, ''tuzağa düştük'' denilmesi gerekirken, ''kucağa
düştük'' demez mi! (Kahkahalarla güler.) Kucağa!...
(Şamrayev konuşmaktayken Yakov aceleyle bavulları taşır. Hizmetçi kız Arkadina'nın şapkasını,
mantosunu, şemsiyesini, eldivenlerini getirir, herkes giyinmesine yardım eder onun. Aşçıbaşı görünür
soldaki kapıda, bir süre bekledikten sonra kararsız adımlarla girer. Polina Andreyevna, sonra Sorin ve
Medvedenko girerler.)
POLİNA ANDREYEVNA (Elinde küçük bir sepetle.) - Yol için erik topladım biraz... Çok tatlılar.
Canınız yemek ister belki.
ARKADİNA - Çok naziksiniz Polina Andreyevna.
POLİNA ANDREYEVNA - Yolunuz açık olsun iki gözüm. Bağışlayın, eğer bir kusurumuz
olduysa... (Ağlar.)
ARKADİNA - (Onu kucaklayarak.) Her şey çok iyiydi, çok güzeldi. Ama ne var şimdi ağlayacak!
POLİNA ANDREYEVNA - Ömrümüz geçip gidiyor!
ARKADİNA - Elden bir şey gelmez ki...
SORİN (Sırtında pelerinli palto, başında şapka, elinde baston, odadan geçerek sol kapıdan girer;
odadan geçerken.) - İrina, kardeşim, geç kalmayalım! Ben gidip arabaya oturuyorum, vesselam.
MEDVEDENKO - Ben istasyona yayan geleceğim... sizi uğurlamaya... Gecikmem! (Çıkar.)
ARKADİNA - Hoşçakalın dostlarım... Kısmet olursa gelecek yaza yine görüşürüz. (Hizmetçi kız,
Yakov ve aşçıbaşı elini öperler.) Gönülden çıkarmayın beni. (Aşçıbaşına para verir.) Bir ruble,
üçünüz için.
AŞÇIBAŞI - Allah razı olsun hanımefendi. Yolunuz açık olsun! Minnettarız size.
YAKOV - Hayırlı yolculuklar!
ŞAMRAYEV - Mektuplarınızı esirgemezseniz çok mutlu oluruz! Güle güle Boris Alekseyeviç!
ARKADİNA - Konstantin nerede? Söyleyin, gidiyorum. Vedalaşalım. Eh, hadi hoşça kalın.
(Yakov'a.) Aşçıbaşıya bir ruble verdim, üçünüz paylaşırsınız...
(Birlikte sağdan çıkarlar. Sahne boş kalır. Sahne gerisinden, yolcuların uğurlanışı sırasındaki sesler,
bağrışmalar işitilir. Hizmetçi kız girip masadan erik sepetini alır, çıkar.)
TRİGORİN (Döner.) - Bastonumu unutmuşum. Terasta olmalı. (Soldaki kapıya doğru yürürken
Nina'yla karşılaşır.) Siz misiniz?... gidiyoruz...
NİNA - Bir daha görüşeceğimiz içime doğmuştu... (Heyecanla.) Boris Alekseyeviç, kesin kararımı
verdim, ölsem de dönmem artık, sahneye çıkıyorum. Yarın ayrılıyorum buradan, babamı, herşeyi
bırakıp yeni bir hayata başlıyorum... Sizin gibi, Moskova'ya gidiyorum ben de... Orada görüşeceğiz.
TRİGORİN (Çevreye bakınarak.) - ''Slavyanski Pazar'' oteline inin... Hemen haber ulaştırın bana...
Molçanovka'da Groholski'nin evi... Acele etmeliyim...
NİNA - Bir dakikacık daha...
TRİGORİN (Hafif sesle.) - Öyle güzelsiniz ki... Yakında görüşeceğimizi düşünmek ne büyük
mutluluk! (Nina başını onun göğsüne bırakır.) Bu eşsiz gözleri göreceğim yine, tanımsız güzellikteki
bu ince gülüşü, bir meleğinki kadar masum bu güzel yüzü... Canım benim...
(Uzun bir öpüşme.)
(Üçüncü ve dördüncü perdelerin arasında iki yıllık bir süre geçer.)

PERDE
DÖRDÜNCÜ PERDE

Sorinler'in evinde Konstantin Treplev'in çalışma odası yaptığı bir salon. Sağda ve solda içerdeki
odalara açılan kapılar. Tam karşıda, terasa açılan camlı kapı. Bir konuk salonunda bulunması olağan
eşya dışında, sağ köşede bir yazı masası, sol kapının yanında alaturka bir sedir, ayrıca bir kitaplık,
pencere önlerinde ve iskemlelerde kitaplar. Vakit akşamdır. Abajurlu bir masa lambasının
aydınlattığı odanın loşluğunda, bahçedeki ağaçların hışırtısı, rüzgârın bacalardaki uğultusu
işitilmektedir. Bekçinin sopa vuruşları. Medvedenko ve Mâşa girerler.

MÂŞA (Seslenir.) - Konstantin Gavrilıç! Konstantin Gavrilıç! (Çevreye bakınır.) Kimsler yok!
İhtiyar da her an ''Kostya nerde, Kostya nerde?'' diye sorup duruyor. Yapamıyor onsuz...
MEDVEDENKO - Yalnızlıktan korkuyor. (Kulak kabartır.) Ne berbat bir hava! İkinci gün böyle.
MÂŞA (Lambanın fitilini açar.) - Gölde dalgalar göklere çıkıyor.
MEDVEDENKO - Bahçede göz gözü görmüyor. Söylesek de şu tiyatro sahnesini söküp atsalar.
Çıplak, çirkin bir iskelet. Perdesi rüzgârda şaklıyor. Dün akşam oradan geçerken, sanki birisi
ağlıyormuş gibi geldi bana.
MÂŞA - Daha neler...
(Bir sessizlik.)
MEDVEDENKO - Mâşa evimize gidelim.
MÂŞA - (Başını olumsuz anlamda sallar.) - Ben gece burada kalacağım.
MEDVEDENKO (Yalvarır.) - Mâşa, gidelim! Yavrumuz açtır belki.
MÂŞA - Saçmalama. Matryona doyurmuştur. (Bir sessizlik.)
MEDVEDENKO - Yazık yavrucağa... Üç gündür annesiz...
MÂŞA - Çekilmez bir adam oldun artık! Eskiden, hiç değilse arada bir, felsefe yapardın. Şimdi
''yavrumuz... evimiz...''den başka laf çıkmaz oldu ağzından.
MEDVEDENKO - Mâşa, gidelim.
MÂŞA - Kendin git.
MEDVEDENKO - Baban bana at vermez.
MÂŞA - Verir verir. Git iste...
MEDVEDENKO , Öyle ya, isteyeyim.. Sen yarın mı geliyorsun?
MÂŞA - (Enfiye çeker.) Hı, yarın. Uzattın ama artık!
(Treplev ve Polina Andreyevna girerler. Treplev yastıklar ve bir yorgan, Polina Andreyevna bir yatak
çarşafı taşımaktadır. Getirdiklerini sedirin üstüne koyarlar. Treplev gidip masasının başına oturur.)
MÂŞA - Ne için bunlar anne?
POLİNA ANDREYEVNA - Pyotr Nikolayeviç kendisine Kostya'nın odasına yatak yapılmasını
istedi.
MÂŞA - Bırakın, ben yaparım... (Yatağı yapar.)
POLİNA ANDREYEVNA - (İçini çekerek). Ha ihtiyar, ha çocuk... Farkı yok...
(Polina Andreyevna, Treplev'in yazı masasına yaklaşır, dirsekleriyle masaya dayanarak yazılara bakar.
Sessizlik.)
MEDVEDENKO - Eh, ben artık gideyim. Allahaısmarladık, Mâşa. (Karısının elini öper.)
Allahaısmarladık anneciğim... (Kayınvaldesinin elini öpmeye çalışır.)
POLİNA ANDREYEVNA - (Can sıkıntısıyla.) Hadi uğurlar olsun.
(Treplev ona bir şey söylemeden uzatır elini, Medvedenko çıkar.)
POLİNA ANDREYEVNA - (Treplev'in yazdıklarına bakarak.) Günün birinde gerçekten de yazar
olacağınız kimin aklına gelirdi Kostya! Tanrıya şükür olsun, dergilerden para bile gönderiyorlar
yazdıklarınız için... (Saçlarını okşar.) Yakışıklı da oldunuz... Kostyacığım, güzelim, benim Mâşa'ya da
biraz güler yüz gösterseniz ne olur!
MÂŞA - (Yatağı yaparken.) Bırakın onu, anne!
POLİNA ANDREYEVNA - (Treplev'e.) Öyle cana yakındır ki... (Bir sessizlik.) Kostya, arada bir
güler yüz göster bir kadına, başka bir şey istemez senden. Kendimden bilirim...
(Treplev masadan kalkar, bir şey söylemeden çıkar.)
MÂŞA- İşte kızdırdınız onu! Bu kadar üstüne varmak çok gerekliydi sanki!
POLİNA ANDREYEVNA - Ne yapayım, üzülüyorum senin için Maşenka!
MÂŞA - Ne de gerekli ya!
POLİNA ANDREYEVNA - İçim parçalanıyor sana baktıkça... Görmüyor, anlamıyor değilim ki...
MÂŞA - Budalalık hepsi. Umutsuz aşk romanlarda olur. Saçma bütün bunlar. İnsanın kendini
bırakmaması, balığın kavağa çıkmasını bekler gibi boş umutlara kapılmaması gerek... Yüreğinde
aşkın kıpırtısını duydun mu, yapılacak en iyi şey onu oradan kovmaktır. Kocamı başka bir yere
atayacaklarmış zaten. Hele gidelim oraya, unutacağım her şeyi, kökünden söküp atacağım
yüreğimden.
(İki oda öteden hüzünlü bir vals duyulur.)
POLİNA ANDREYEVNA - Kostya çalıyor. İçi sıkılıyor çocuğun.
MÂŞA - (Sessizce birkaç tur vals yapar.) En önemlisi anne, gözden ırak olması... Benim Semyon'un
atanma işi olsun, gidelim, bir ay geçmeden her şeyi unutacağım. Saçma bütün bunlar.
(Soldaki kapı açılır. Dorn ve Medvedenko, tekerlekli koltuğunda Sorin'i getirirler.)
MEDVEDENKO- Altı nüfus benim elime bakıyor şimdi. Gel gör ki sekiz okka un, yetmiş kapik...
DORN - Yetirebilirsen yetir ha!
MEDVEDENKO - Sizin için hava hoş! Denizde kum, sizde para.
DORN - Para mı? Otuz yıl gece gündüz, anamdan emdiğim süt burnumdan gelircesine çalıştıktan
sonra, iki bin ruble artırabilmişim. Onu da geçenlerde yurt dışında harcadım. Şimdi meteliğim yok.
MÂŞA- (Kocasına.) Sen daha gitmedin mi?
MEDVEDENKO (Suçlu). - Nasıl gideyim? At vermezlerse...
MÂŞA (Can sıkıntısı ve öfkeyle, yavaş sesle.) - Gözüm seni görmesin!
(Sorin'in koltuğunu odanın sol tarafına getirirler; Polina Andreyevna, Mâşa ve Dorn da Sorin'in
yakınında otururlar, Medvedenko üzüntü içinde bir köşeye çekilir.)
DORN - Ne kadar değişmiş burası! Konuk salonu çalışma odası olmuş.
MÂŞA - Konstantin Gavrilıç daha rahat çalışıyor burada. Canı istediğinde çıkıp bahçede dolaşıyor,
düşünüyor.
(Bekçinin sopa vuruşları.)
SORİN - Kardeşim nerede?
DORN - İstasyona Trigorin'i karşılamaya gitti. Neredeyse döner.
SORİN - Kardeşimi çağırttığınıza göre hastalığım tehlikeli demek. (Kısa bir susuştan sonra.) Şu işe
bakın, tehlikeli biçimde hastayım, ama kimsenin ilaç verdiği yok!
DORN - Ne istiyorsunuz ilaç olarak? Valerian damlası mı? Karbonat mı? Yoksa kına mı?
SORİN - İşte, felsefe başlıyor yine! Of, ne bitmez çiledir bu! (Başıyla sediri göstererek.) Benim için
mi serildi?
POLİNA ANDREYEVNA - Sizin için Pyotr Nikolayeviç.
SORİN - Çok teşekkür ederim.
DORN (Bir şarkı mırıldanır.) - ''Yüzüyor ay gece göklerinde...''
SORİN - Ne diyeceğim bakın, Kostya'ya bir hikâye konusu vermek istiyorum. Adı şöyle olmalı:
''İstemiş olan adam.'' ''L'homme qui a vouli.'' Bir zamanlar gençken yazar olmak istedim, olamadım.
Güzel konuşmaya özendim, beceremedim, dilin canına okudum. (Kendini taklit eder.)''vesselam
filan, falan filan...'' Öyle ki başladığım lafı bağlayana kadar ter basardı. Evlenmek istedim,
evlenemedim. Kentte yaşamak isterdim, hayatım köyde sona eriyor, vesselam!
DORN - Yüksek dereceli devlet memuru olmak istiyordun, oldun.
SORİN (Güler.) - Bunun için özel çaba harcamadım. Kendiliğinden oldu.
DORN - İnsanın altmış iki yaşında hayatından hoşnut olmadığını belirtmesi, kabul edersiniz ki yüce
gönüllü bir davranış değil.
SORİN - Ne dik kafalı adam bu! Yahu, ben yaşamak istiyorum, anlasanıza!
DORN - Hafiflik... Doğa yasalarına göre her yaşam bir yerde sona ermek zorundadır...
SORİN - Siz doymuş bir adam olarak yargı veriyorsunuz. Kanıksamışsınız artık, hayata karşı
umursamazlığınız bundan, sizin için hepsi bir. Fakat ölmek sizin için de korkunç olacak.
DORN - Ölüm korkusu hayvansal bir korkudur... Onu altetmek gerekir. Ancak ölümden sonraki
hayata inananlar bilinçli olarak korkarlar ölümden, çünkü günahlarının ağırlığı altında ezilirler... Oysa
siz, bir kere öteki dünyaya inanan biri değilsiniz; ikincisi ne günahınız var? Yirmi beş yıl Adalet
Bakanlığında çalıştınız, hepsi bu.
SORİN (Güler.) - Yirmi sekiz.
(Treplev girer, Sorin'in ayak ucundaki sandalyeye oturur. Mâşa tüm sahne boyunca gözlerini ayırmaz
ondan.)
DORN - Konstantin Gavriloviç'in çalışmasına engel oluyoruz.
TREPLEV - Yok canım.
(Bir sessizlik.)
MEDVEDENKO - Doktor, yurtdışında en çok hangi şehirden hoşlandığınızı sorabilir miyim?
DORN - Cenova'dan.
TREPLEV - Neden Cenova?
DORN - Çünkü orada sokakları dolduran kalabalıkta insanı çeken, etkileyen bir şey vardır.
Akşamüstü otelinden çıktığında, sokakların insanla dolduğunu görürsün. Sen de bu kalabalığa karışır,
onunla kaynaşır, belirli amacın olmadan, gelişigüzel dolaşır durursun. Kendini bu kalabalığın bir
parçası hisseder, evrensel bir ruhun varlığına inanmaya başlarsın... Hani bir zamanlar sizin
oyununuzda Nina Zareçnaya'nın oynadığı türden bir şey... Sahi, Zareçnaya nerelerde şimdi? Ne
yapıyor?
TREPLEV - İyi olduğunu sanırım.
DORN - Biraz tuhaf bir yaşam sürdürdüğü çalındı da kulağıma... Nedir bu işin aslı?
TREPLEV - Uzun hikâye bu doktor.
DORN - Siz kısaca anlatsanız...
TREPLEV - Evinden ayrıldıktan sonra Trigorin'le yaşamaya başladı. Bunu biliyorsunuz, değil mi?
DORN - Biliyorum, evet.
TREPLEV - Bir çocuğu oldu, çocuk öldü. Sonra Trigorin, beklenmesi gerektiği gibi, onu bırakıp eski
ilişkilerine döndü. Zaten bu ilişkileri hiçbir zaman koparmamıştı, kurnazlıkla hepsini birden idare
edecek karakterde biridir çünkü. Bunlardan anlayabildiğim kadarıyla Nina özel yaşamında
başarısızlığa uğradı.
DORN - Ya sahnede?
TREPLEV - İşin bu yanı sanırım daha da kötü. Moskova yakınlarında yazlık bir tiyatroda başladı,
taşraya gitti sonra. İlk zamanlar onu izliyor, nereye giderse ardından gidiyordum. Büyük rollere heves
ediyordu. Fakat sesi kaba, kulak tırmalayıcı, hareketleri sert ve keskindi. Arada bir yeteneklice
bağırdığı, yeteneklice öldüğü anlar olmuyor değildi... Fakat kısa, sürekli olmayan anlardı bunlar.
DORN - Ama yine de yeteneği var demek?
TREPLEV - Anlaması kolay değil. ama olsa gerek... Ben onu görüyordum, ama o beni görmek
istemiyordu, hizmetçisi de bırakmıyordu otel odasına. Duygularını anlıyor, fazla ısrar etmiyordum
görüşmekte. (Bir sessizlik.) Başka ne anlatayım? Sonra buraya döndüğümde, mektuplar aldım ondan.
Akıllı, içten, ilginç mektuplardı... Yakınmıyordu hiçbir şeyden, ama alabildiğine mutsuz olduğunu
hissediyordum... Her satırı, gergin, hasta bir sinirdi sanki... Hayal dünyası da dağınıktı biraz. ''Martı''
diye imzalıyordu mektuplarını. Puşkin'in ''Deniz Kızı'' oyununda değirmencinin kendini kuzgun
sanması gibi, o da mektuplarında, bir martı olduğunu tekrarlayıp duruyordu. Buradaymış şimdi.
DORN - Burada mı? Nasıl yani?
TREPLEV - Şehirde, otelde, dört beş gündür orada bir odada kalıyor. Görmeye gidecektim ben,
Marya İlyiniçna gitti de, ama kimseyi kabul etmiyor. Semyon Semyonoviç dün öğleden sonra onu
kırda, buradan iki vers ötede gördüğünü söylüyor.
MEDVEDENKO - Gördüm ya! Şu yana, şehre doğru yürüyordu. Selamlayıp neden bizi görmeye
gelmediğini sordum. Geleceğini söyledi.
TREPLEV - Gelmez. (Bir sessizlik.) Babasıyla üvey annesi adını bile duymak istemiyorlar. Her yana
bekçiler koymuşlar, çiftliğe yanaştırılmaması için. (Doktorla birlikte yazı masasına doğru yürürler.)
Doktor, kâğıt üzerinde filozof olmak ne kadar kolay, ama aslında ne kadar güç bir şey bu.
SORİN - Dilber kızdı.
DORN - Ne buyurdunuz?
SORİN - Dilber kızdı diyorum. Hatta devlet danışmanı Sorin bir ara âşıktı ona.
DORN - Seni koca çapkın!
(Şamrayev'in gülüşü işitilir.)
POLİNA ANDREYEVNA - Anlaşılan istasyondan döndü bizimkiler...
TREPLEV - Evet, annemin sesini işitiyorum.
(Arkadina, Trigorin, arkalarından Şamrayev girerler.)
ŞAMRAYEV (Girerken.) - Bizler yaşlanıyoruz, doğanın kör güçleri aşındırıp yok ediyor bizleri de,
fakat siz, saygıdeğer hanımefendi siz her dem tazesiniz... Bu parlak bluz, bu canlılık,
hareketlerinizdeki bu zarafet...
ARKADİNA - Yine nazarınız değecek, can sıkıcı adam!
TRİGORİN (Sorin'e.) - Nasılsınız, Pyotr Nikolayeviç? Bu ikide bir hastalanmaklar da nedir? Hoş
değil! (Mâşa'yı görür, neşeyle.) Marya İlyiniçna!
MÂŞA - Tanıdınız demek? (Trigorin'in elini sıkar.)
TRİGORİN - Evlendiniz mi?
MÂŞA - Çoktan.
TRİGORİN - Mutlusunuz ya? (Dorn ve Medvedenko'yla selamlaşır, sonra kararsız adımlarla
Treplev'e yaklaşır.) İrina Nikolayevna geçmişi unuttuğunuzu, bana artık kızmadığınızı söylüyordu.
(Treplev elini uzatır ona.)
ARKADİNA (Oğluna.) - Bak, Boris Alekseyeviç yeni hikâyenin yayımlandığı dergiyi getirdi.
TREPLEV (Dergiyi alır, Trigorin'e.) - Teşekkür ederim. Çok naziksiniz.
(Otururlar.)
TRİGORİN - Hayranlarınızın da selamlarını getirdim... Petersburg'da ve Moskova'da hep sizden
konuşuluyor zaten. ''Nasıl biri?'' ''Kaç yaşında?'', ''Esmer mi, yoksa sarışın mı?'' Herkes bu sorulara
yanıt arıyor. Genç biri olmadığınız konusunda nedense görüş birliği var... Takma adla yazdığınız için
gerçek adınızı da bilen yok. Demir Maske gibi gizemlisiniz...
TREPLEV - Epey kalacak mısınız burada?
TRİGORİN - Hayır, yarın Moskova'ya dönmem gerek. Bitirmem gereken bir hikâye var. Bir yıllığa
da bir şey yazmaya söz verdim. Yani eski tas, eski hamam...
(Onlar konuşmaktayken Arkadina ve Polina Andreyevna odanın ortasına bir oyun masası getirip
açarlar. Şamrayev şamdanın mumlarını yakar, iskemlelerini yerleştirir. Dolaptan tombala kutusunu
çıkarırlar.)
TRİGORİN - Hava güler yüzle karşılamadı beni. Yaman rüzgâr var. Yarın yatışırsa biraz göle balık
avlamaya gitmek istiyorum. Ha, bir de hani parkta oyununuzun sahnelendiği bir yer vardı,
anımsadınız mı bilmem, orayı görmeliyim. Bir hikâye konusu olgunlaştı da kafamda... Ama olay
yerini belleğimde tazelemem gerekiyor...
MÂŞA (Babasına). - Baba, izin ver de bir at versinler kocama. Eve gitmesi gerek.
ŞAMRAYEV (Öfkeyle taklit ederek.) - ''At versinler...'', ''Eve gitmesi gerek...'' Hayvanlar istasyondan
yeni döndü, görmedin mi? Yine yola koşamayız ya!
MÂŞA - At köküne kıran girmedi ki canım... (Babasının sustuğunu görünce elini lanet olsun
anlamında sallar.) Size dert anlatmak mı!..
MEDVEDENKO - Mâşa, ben yayan da giderim... Gerçekten...
POLİNA ANDREYEVNA (İçini çekerek). - Yayan, bu havada...
(Oyun masasına oturur.) Bayanlar baylar, buyurun...
MEDVEDENKO - Canım ne olacak, topu topu altı verstlik yol... Haydi allahaısmarladık... (Karısının
elini öper.) Allahaısmarladık anneciğim... (Kaynanası istemeye istemeye uzatır elini, öpülmesi için.)
Kimseye rahatsızlık vermek istemezdim, ama yavrucak... (Eğilerek selamlar herkesi.)
Allahaısmarladık. (Suçlu suçlu yürüyerek çıkar.)
ŞAMRAYEV - Yürüsün varsın! Paşa değil ya bu!
POLİNA ANDREYEVNA (Masaya vurarak.) - Bayanlar baylar, lütfen zaman yitirmeyelim. Az
sonra akşam yemeğine çağrılacağız.
(Şamrayev, Mâşa ve Dorn masa başına geçerler.)
ARKADİNA (Trigorin'e.) - Uzun güz akşamları başladığında tombala oynanır burada. Bakın, şu
gördüğünüz tombala, çocukluğumuzdan kalmadır; rahmetli annem oynardı bizimle... Akşam
yemeğine kadar siz de bir partiye katılmak istemez misiniz? ( Trigorin'le birlikte masaya otururlar.)
Can sıkıcı bir oyun, ama alışınca, hiç de fena değildir... (Herkese üçer kart dağıtır.)
TREPLEV (Dergiyi karıştırarak.) - Kendi hikâyesini okumuş, benimkinin olduğu sayfaları kesip
açmamış bile... (Dergiyi çalışma masasının üstüne bırakır, sol kapıya doğru gider, yanından geçerken
eğilip saçlarından öper annesinin.)
ARKADİNA - Kostya, sen oynamıyor musun?
TREPLEV - Bağışlayın, canım istemiyor... Biraz dolaşacağım. (Çıkar.)
ARKADİNA - Onar kopek koyacağız. Doktor, siz benim yerime de koyun.
DORN - Başüstüne.
MÂŞA - Herkes sürdü mü parasını? Çekiyorum... Yirmi iki!
ARKADİNA - Bende var!
MÂŞA - Üç!
DORN - Pek güzel!
MÂŞA - Oynadınız mı üçü? Sekiz! Seksen bir! On!
ŞAMRAYEV - Dur, dur, atlı kovalamıyor arkandan!
ARKADİNA - Harkov'da bir karşıladılar beni, bir karşıladılar, görecektiniz! Mutluluktan hâlâ başım
dönüyor...
MÂŞA - Otuz dört!
(Sahne gerisinde hüzünlü bir vals çalındığı işitilir.)
ARKADİNA - Üniversiteliler alkış tufanına tuttular... Üç sepet çiçek, iki çelenk ve bir de bu...
(Göğsündeki broşu çıkarıp masaya atar.)
ŞAMRAYEV - Değerli bir şey bu.
MÂŞA - Elli!
DORN - Tam olarak elli mi?
ARKADİNA - Göz alıcı bir tuvalet vardı üstümde... Ee, başka şeye karışmam, ama giyinmesini
bilirim ben...
POLİNA ANDREYEVNA - Kostya çalıyor. İçi sıkılıyor zavallı çocuğun.
ŞAMRAYEV - Gazeteler veryansın ediyorlar aleyhinde.
MÂŞA - Yetmiş yedi!
ARKADİNA - Aldırmayıversin.
TRİGORİN - Şansı yok. Kendi sesini bulamadı bir türlü. Tuhaf, bulanık, bazen sayıklamaya benzer
bir şeyler var yazdıklarında. Kişileri yaşamıyor.
MÂŞA - On bir!
ARKADİNA (Göz ucuyla Sorin'e bakarak.) - Petruşa, sıkılıyor musun? (Bir sessizlik.) Uyumuş.
DORN - Ekselans uyumuş.
MÂŞA - Yedi! Doksan!
TRİGORİN - Ben böyle bir yerde, böyle bir göl kıyısında yaşasam, elime kalem mi alırdım yazmak
için? İçimdeki bu tutkuyu yener, balık tutmaktan başka bir şey yapmazdım.
MÂŞA - Yirmi sekiz!
TRİGORİN - Bir hani balığı ya da tatlı su levreği yakalamaktan daha büyük zevk mi olur!
DORN - Ben Konstantin Gavrilıç'ın yeteneğine inanıyorum. Bir şeyler var çocukta. Kesinlikle var!
İmgelerle düşünüyor. Hikâyeleri canlı, parlak. Kendi payıma, ben çok etkileniyorum onlardan.
Üzücü olan, belirli bir amacının olmayışı. Okurda birtakım izlenimler uyandırıyor, hepsi bu... Fakat
sadece izlenimlerle nereye kadar gidilir ki! İrina Nikolayevna, oğlunuz yazar diye mutlu musunuz?
ARKADİNA - İnanır mısınız, henüz hiçbir şey okuyamadım ondan. Fırsat olmadı.
MÂŞA - Yirmi altı!
(Triplev sessizce girer, masasına doğru gider.)
ŞAMRAYEV (Trigorin'e.) - Ha, Boris Alekseyeviç, sizin bir şeyiniz var bizde.
TRİGORİN - Nedir?
ŞAMRAYEV - Konstantin Gavrilıç'ın vurduğu bir martı vardı ya hani, bana onun içini doldurtmamı
emretmiştiniz.
TRİGORİN - Anımsayamadım! (Bir an düşünür.) Anımsayamadım, hayır!
MÂŞA - Altmış altı! Bir!
TREPLEV (Pencereyi ardına kadar açar ve kulak kabartır.) Nasıl da karanlık! İçimdeki bu sıkıntının
nedenini bilsem...
ARKADİNA - Kostya, kapa pencereyi, fena esiyor.
(Treplev pencereyi kapar.)
MÂŞA - Seksen sekiz!
TRİGORİN - Bayanlar, baylar, tombala!
ARKADİNA (Sevinçli.) - Bravo! Bravo!
ŞAMRAYEV - Bravo!
ARKADİNA - Şansı her zaman her yerde yaver gider bu adamın. (Kalkar.) Haydi gidip bir şeyler
atıştıralım şimdi. Ünlü yazarımız bugün öğle yemeği de yemedi. Yemekten sonra devam ederiz.
(Oğluna.). Kostya, bırak yazmayı da yemeğe gel.
TREPLEV - Sağol anne, ben tokum.
ARKADİNA - Nasıl istersen. (Sorin'i uyandırır.) Petruşa, yemek vakti geldi! (Şamrayev'in koluna
girer.) Beni Harkov'da nasıl karşıladıklarını anlatayım size...
(Polina Andreyevna mumları söndürür, Dorn'la birlikte Sorin'in tekerlekli koltuğunu iterler. Birlikte
sol kapıdan çıkar hepsi. Sahnede, yazı masasında oturmakta olan Treplev kalır sadece.)
TREPLEV (Yazmaya hazırlanır, daha önce yazdıklarını gözden geçirir.) Yeni biçimler konusunda
çok söz ettim, ama yavaş yavaş kendimin de basmakalıp bir söyleyişe kaydığını hissediyorum...
(Okur.) ''Duvardaki afişte deniyor ki...'', ''Koyu, siyah saçlarla çerçevelenmiş solgun bir yüz...''
Deniliyordu ki... çerçevelenmiş... (Karalar.) Bayat sözler bunlar. Kahramanın, yağmurun sesiyle
uyanmasıyla başlayacağım, geri kalan her şey dışarı! Mehtaplı gece tasviri, uzun ve özentili. Trigorin
için kolay bunlar, kendi yöntemini elde etmiş o... Su bendinde kırık bir şişe ağzının parlaması ve
değirmen taşının gölgesi mehtaplı bir gecenin tasviri için yetiyor ona. Bana ise titrek ışıklar,
yıldızların yumuşak parıltısı, bir piyanonun uzaklardan gelen ve güzel kokularla dolu dingin havada
yitip giden ezgileri gerekli... Ne işkence! (Bir sessizlik). Biçimin eskiliğinde ya da yeniliğinde değil iş,
yazdığın şeyi hangi biçimde olduğunu düşünmeden yazmanda, çünkü sözler özgürce akmaktadır
ruhundan, bunu gitgide daha iyi anlıyorum... (Birisi masaya en yakın pencereyi tıklatır dışardan.) O
da ne? (Pencereden dışarı bakar.) Karanlıktan başka bir şey görünmüyor. (Camlı kapıyı açıp bahçeye
bakar.) Basamaklardan aşağı koşuyordu biri. (Seslenir.) Kim var orada? (Çıkar. Terasta hızlı hızlı
yürüdüğü duyulur. Yarım dakika sonra Nina Zareçnaya ile döner.) Nina! Sizdiniz demek, Nina!
(Nina başını göğsüne dayar onun, sessizce ağlar.)
TREPLEV (Çok duygulanmış.) - Nina! Sizsiniz bu, Nina!.. İçime doğmuştu, bütün gün bir sıkıntı
kemirip duruyordu içimi... (Şapkasını ve pelerinini çıkarmasına yardım eder). Oh, biriciğim benim,
güzelim, sevgilim! Geldi sonunda! Ama ağlamayalım ne olur!
NİNA - Biri var burada!
TREPLEV - Yok kimse.
NİNA - Kapıları kilitleyin, içeri giren olur.
TREPLEV - Yok, girmez kimse.
NİNA - İrina Nikolayevna'nın burada olduğunu biliyorum. Kapıları kilitleyin.
TREPLEV (Sağdaki kapıyı anahtarla kitler, soldakine giderken.) - Kilidi yok bunun, şu koltuğu
yanaştırayım. (Bir koltuğu itip kapının arkasına dayar). Korkmayın, kimse girmez içeri.
NİNA (Treplev'in yüzüne dikkatle bakar.) Sıcak, güzel... Konuk salonuydu burası. çok değişmiş
miyim?
TREPLEV - Evet. Zayıflamışsınız, gözleriniz daha da irileşmiş... Nina, sizi görmem ne tuhaf! Neden
hep kaçtınız benden? Neden şimdiye kadar gelmediniz buraya? Bir haftadır şehirde olduğunuzu
biliyorum. Her gün birkaç kez otelinize gelip dilenci gibi pencerenizin altında durdum.
NİNA - Benden nefret edersiniz diye korkuyordum. Her gece düşümde karşılaşıyoruz,
tanımıyorsunuz beni... Bilseniz, ah! Geldiğimden beri buralarda dolaşıyorum... Gölün çevresinde... Bir
çok kez evinizin yakınına kadar geldim, ama bir türlü cesaret edemedim içeri girmeye. Oturalım
hadi. (Otururlar.) Oturalım da konuşalım, doya doya. Ne güzel burası, kuytu, rüzgârı işitiyor
musunuz? Bir cümle vardır Turgenyev'de: ''Böyle gecelerde, sıcak bir köşesi, bir yuvası olanlara ne
mutlu!'' Bense bir martıyım... Yok, değil. (Alnını uğuşturur.) Ne diyordum... Ha, Turgenyev... ''Tanrı
tüm barınaksızların yardımcısı olsun...'' Neyse. (Hüngür hüngür ağlar.)
TREPLEV - Nina, ağlıyorsunuz yine, Nina!..
NİNA - Ağlayayım, bırakın. Böylece ferahlıyorum biraz. İki yıldır hiç ağlamadım. dün akşam geç
vakit tiyatromuz yerinde mi diye bahçeye bakmaya geldim. Baktım, duruyor orada!İki yıldan sonra
ilk kez ağladım. İçim açıldı, ferahladım. Bakın, ağlamıyorum artık. (Treplev'in elini tutar.) Demek,
yazar oldunuz. Siz yazar, ben aktrist... Böylece biz de bir girdaba yuvarlandık... Oysa bir çocuk
sevinciyle yaşıyordum burada... Sabahları uyanınca bir şarkı tutturuyor, sizi seviyor, şöhret düşleri
kuruyordum; ya şimdi? Yarın sabah erkenden üçüncü mevkide köylülerin arasında Yeletz'e gidip
kültürlü görünme meraklısı tüccarların yapışkan iltifatlarına katlanmam gerekecek...
TREPLEV - Neden gidiyorsunuz Yeletz'e?
NİNA - Bütün kış angajmanım var. Vakti geldi.
TREPLEV - Nina, nefret ettim, sizden, lanetler yağdırdım; mektuplarınızı, fotoğraflarınızı yırtıp
attım. Ama her an, bütün benliğimin, size sonsuzca bağlı olduğunu biliyordum. Sizi sevmemek
elimde değil Nina. Sizi yitirdiğim, yazdıklarımın yayımlanmaya başladığı zamandan beri, hayat
dayanılmaz bir şey oldu benim için... Sanki ansızın koparıldım gençliğimden ve bazen bu dünyada
doksan yıldır yaşıyormuşum gibi geliyor bana. Size sesleniyor, ayaklarınızın bastığı toprakları öpüyor;
nereye baksam yüzünüzü, hayatımın en güzel yıllarında bana ışıldayan o sevgili gülümsemenizi
görüyorum...
NİNA (Şaşırmış.) - Neden söylüyor bunları bana, neden?..
TREPLEV - Yapayalnızım, beni ısıtacak hiçbir sevgi yok, bir yeraltı zindanındaymışım gibi
üşüyorum, yazdıklarım da soğuk, yavan, bulanık... Nina, yalvarırım burada kalın, ya da bırakın sizinle
geleyim...
(Nina aceleyle şapkasını ve pelerinini giyer.)
TREPLEV - Nina, neden? Ne olur, Nina... (Onun giyinmesine bakar. Bir sessizlik.)
NİNA - Arabam bahçe kapısı önünde bekliyor... Gelmenize gerek yok... Ben giderim... (Gözyaşları
arasından.) Bir bardak su verir misiniz?
TREPLEV (Suyu verir.) - Şimdi nereye gideceksiniz?
NİNA - Şehire (Bir sessizlik.) İrina Nikolayevna burada mı?
TREPLEV - Evet... Perşembe günü dayım kötüleşti birden, telgraf çektik gelmesi için.
NİNA - Neden bastığım toprakları öptüğünü söyledin bana? Beni öldürmek gerek. (Masaya eğilir.)
Öyle yorgunum ki! Dinlenebilsem, birazcık dinlenebilsem!.. (Başını kaldırır.) Bir martıyım ben...
Yok, değil, Aktristim. Ah, evet! (Arkadina ve Trigorin'in gülüşmelerini duyarak kulak kabartır.
Sonra soldaki kapıya doğru koşarak anahtar deliğinden bakar.) O da burada demek!.. (Treplev'e
dönerek.) Eh, iyi.. Ne yapalım... Evet... Tiyatroya inanmıyor, hayallerimle alay ediyordu... Böylece ben
de inancımı yitirdim yavaş yavaş, hevesim kalmadı... Sonra aşkın getirdiği sorunlar, kıskançlıklar,
yavrum için duyduğum sürekli korku... Ufaldım, zavallılaştım, boş bir kalıp gibi oynamaya başladım
sahnede... Ellerimi nereye koyacağımı bilemiyor, ayakta düzgün durmayı beceremiyor, sesimi
denetleyemiyordum... İnsanın çok berbat oynadığını hissetmesi ne korkunç şeydir bilemezsiniz! Bir
martıyım ben. Yok, değil. Anımsıyor musunuz, bir martı vurmuştunuz. Günün birinde bir adam
geliyor, görüyor onu ve yapacak başka bir işi olmadığından kıyıyor ona... Küçük bir hikaye konusu...
Yok, bu da değildi söylemek istediğim... (Alnını uğuşturur.) Ne diyordum?.. Sahneden söz
ediyordum, evet. Şimdi öyle değilim artık... Şimdi gerçek bir aktristim, zevk duyarak, coşkuyla
oynuyorum; kendimden geçiyorum sahnede ve çok güzel olduğumu hissediyorum... Burada olduğum
şu günlerde de yürüyorum hep, yürüyor ve düşünüyorum... İçimdeki bir gücün gelişip büyüdüğünü
hissediyorum git gide... Kostya, yazmışız, ya da sahnede oynamışız, fark etmez, anlıyorum ki bizim
bu işlerde başta gelen şey, parıltı, şöhret filan gibi benim hayal ettiğim o şeyler değil, sabredebilme
yeteneğidir... Kaderine katlanmasını bil ve inançlı ol.. İnanıyorum ben ve o kadar çok acı
çekmiyorum şimdi... Bir görevim, bir amacım olduğunu düşündüğümde, hayattan korkmuyorum...
TREPLEV (Kederli.) - Siz yolunuzu bulmuşsunuz, nereye gittiğinizi biliyorsunuz... Bense, kime,
neye gerekli olduğunu bilmeden, hulyaların, görüntülerin kargaşasında sürükleniyorum... Bir inancım
yok. Görevimin, amacımın ne olduğunu da bilmiyorum.
NİNA (Kulak kabartarak.) - Şşş... Şimdi gidiyorum ben. Hoşça kalın. Büyük bir aktrist olduğumda
görmeye gelin beni. Söz mü? Ama şimdi... (Elini sıkar.) Geç oldu. Ayakta duracak halim yok...
Yorgunum, karnım da çok acıktı...
TREPLEV - Durun, yiyecek bir şeyler getireyim size...
NİNA - Yok, yok... Geçirmeye gelmeyin beni, kendim giderim... Arabam uzakta değil... Demek onu
da kendisiyle getirdi? Eh, iyi... Ne yapalım... Trigorin'e bir şey söylemeyin gördüğünüzde... Onu
seviyorum... Hatta eskisinden de daha çok seviyorum... Küçük bir hikaye konusu... Bütün kalbimle
seviyorum, umutsuzca... Kostya, ne güzeldi o günler! Anımsıyor musunuz? Hayatımız nasıl da
aydınlık, sıcacık, sevinç dolu ve tertemizdi! İnce, narin çiçeklere benzeyen ne duygulardı onlar!..
(Ezberden okur.) ''İnsanlar, aslanlar, kartallar ve keklikler, boynuzlu geyikler, kazlar, örümcekler,
derin suların suskun balıkları, deniz yıldızları ve gözle görülmesi olanaksız varlıklar; tek sözcükle,
tüm canlılar, yaşamlarının kederli çemberini tamamlayıp söndüler... Artık binlere yüzyıldır yeryüzü
tek bir canlı varlık taşımıyor üzerinde ve bu zavallı ay boşu boşuna yakıyor fenerini. Çayırlarda
çığrışarak uyanan turna kuşları yok artık ve ıhlamur korularında mayısböceklerinin vızıltıları
işitilmiyor...'' (Treplev'i taşkınlıkla kucaklar ve camlı kapıdan kaçıp gider.)
TREPLEV (Bir sessizlikten sonra.) - Bahçede bir gören olur da anneme söylerse hiç iyi olmaz.
Üzülebilir annem... (İki dakika süresince tüm el yazmalarını sessizce yırtar ve masanın altına fırlatır,
sonra sağdaki kapıyı açıp çıkar.)
DORN (Soldaki kapıyı açmaya çalışarak.) - Tuhaf şey. Kilitlenmiş sanki... (Girer ve koltuğu yerine
koyar.) Engelli koşu! (Arkadina, Polina Andreyevna, arkalarından da şişelerle Yakov ve Mâşa sonra
Şamrayev ve Trigorin girerler.)
ARKADİNA - Kırmızı şarapla Boris Alekseyeviç'in birasını, şuraya, masaya koyun. Hem oynar, hem
içeriz. Buyurun, oturalım.
POLİNA ANDREYEVNA (Yakov'a.) - Çayı da getir. (Mumları yakar, oyun masasına oturur.)
ŞAMRAYEV (Trigorin'i dolaba götürür) - İşte, az önce sözünü ettiğim şey burada... (Dolaptan içine
saman doldurulmuş bir martı çıkarır.) Siz ısmarlamıştınız...
TRİGORİN - (Martıya bakar) - Anımsayamıyorum. (Biraz düşünür.) Hayır, anımsamıyorum!
(Sağdan, sahne gerisinden bir silah sesi işitilir; hepsi irkilir.)
ARKADİNA (Korku içinde.) - Nedir bu?
DORN - Hiç. İlaç çantamdaki şişelerden biri patlamıştır. Kaygılanacak bir şey yok. (Sağdaki kapıdan
çıkar, yarım dakika sonra döner.) Tahmin ettiğim gibi. Eter şişesi patlamış. (Bir şarkı mırıldanır.) ''İşte
yeniden karşında senin, büyülenmiş gibi duruyorum ben...''
ARKADİNA (Yerine oturarak.) - Öff, öyle korktum ki... Birden aklıma... (Yüzünü elleriyle kapar.)
Bir an gözlerimin önü karardı...
DORN (Bir dergiyi karıştırarak, Trigorin'e.) - İki ay kadar önce bir yazı çıkmıştı bu dergide...
Amerika'dan gönderilen bir mektup... Size bir şey sormak istiyorum bu konuda. (Kolunu Trigorin'in
beline dolayarak sahne önüne götürür onu.) Çünkü bu sorun çok ilgilendiriyor beni. (Sesini
alçaltarak)? İrina Nikolayevna'yı alıp bir yerlere götürün. Konstantin Gavriloviç kendini vurmuş.

PERDE
